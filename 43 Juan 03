Ngayon, may isang taong mula sa mga Pariseo, ang pangalan niya'y Nicodemo - isang kilalang espiritwal na lider ng mga Judio.
Isang gabi pumunta siya para makipagkita kay Jesus at sinabi sa Kanya, "Guro, alam po namin na mangangaral Kayo na dumating mula sa Diyos dahil wala pong kayang gumawa nitong mga himala na ginagawa N'yo, kung hindi ang Diyos ang naging kasama Niya."
Sumagot si Jesus at sinabi sa kanya, "Totoong totoo ang sasabihin Ko sa'yo, kung hindi maisilang muli ang sinuman, hindi niya kayang maranasan ang paghahari ng Diyos."
Sinabi ni Nicodemo sa Kanya, "Paano po kakayanin na isilang ang isang tao kung siya'y may edad na? Hindi niya kayang pumasok ng ikalawang beses sa loob ng sinapupunan ng nanay niya at maisilang pagkatapos."
Sumagot si Jesus, "Totoong totoo ang sasabihin Ko sa'yo, kung hindi maisilang ang sinuman sa pamamagitan ng tubig at ng Espiritu, hindi niya kayang pumasok sa loob ng kaharian ng Diyos.
Ang isinisilang sa pamamagitan ng laman ay laman, at ang isinisilang sa pamamagitan ng Espiritu ay espiritu.
Hindi ka dapat magtaka na sinasabi Ko sa'yo, "Kailangan kayong maisilang na muli ng Diyos.
Umiihip ang hangin saan man nito gusto, at naririnig mo ang huni nito, pero di mo kita kung saan ito nanggagaling at saan ito papunta. Ganoon din ang bawat isa na isinisilang sa pamamagitan ng Espiritu."
Sumagot si Nicodemo at sinabi sa Kanya, "Sa anong paraan po pwedeng mangyari ang mga bagay na ito?"
Sumagot si Jesus at sinabi sa kanya, "Ikaw itong mangangaral ng Israel at hindi mo alam ang mga bagay na ito?"
Totoong totoo ang sasabihin Ko sa'yo, nalalaman namin ang bagay na sinasabi namin at nagpapatotoo kami sa mga nakita namin; pero sa kabila nito hindi pa rin n'yo tanggap ang patotoo namin.
Kung nagsabi Ako sa'yo ng mga bagay patungkol sa mundong ito at hindi kayo makapaniwala, paano ka pa maniniwala kung magbanggit Ako sa'yo ng mga bagay patungkol sa langit?
At wala pang naka akyat papunta sa langit kung hindi sa Kanya na bumaba mula sa langit - ang Anak ng Tao na nananahan sa langit.
At kung paano itinaas ni Moises ang ahas sa gitna ng ilang, gayun din naman dapat na maitaas ang Anak ng Tao,
para lahat ng magtiwala sa Kanya ay hindi masawi kundi magkaroon ng pinagpalang buhay na walang katapusan.
Dahil sa ganitong paraan minahal ng Diyos ang buong mundo, na nagawa Niyang ibigay ang Kanyang Anak na kaisa-isa, upang ang lahat ng magtiwala sa Kanya ay di na masawi kundi magkaroon ng pinagpalang buhay na walang katapusan.
Dahil di pinadala ng Diyos ang kanyang Anak dito sa daigdig upang hatulang maparusahan ang mundo kundi upang maligtas ang mundo sa pamamagitan Niya.
Ang nagtitiwala at sumusunod sa Kanya ay di na hahatulang maparusahan, ngunit ang di nagtitiwala at sumusunod ay hinatulan nang maparusahan dahil hindi siya nanalig sa pangalan ng kaisa-isang Anak ng Diyos.
At ito ang dahilan ng sentensiyang kaparusahan: Ang Liwanag ay dumating sa daigdig, ngunit minahal ng tao ang kadiliman kaysa kaliwanagan dahil masama ang kanilang gawa.
Dahil bawat isang gumagawa ng masama ay namumuhi sa liwanag at hindi siya lalapit sa liwanag para di mabulgar ang kanyang ginagawa.
Ngunit ang namumuhay sa katotohanan ay pumupunta sa liwanag para makita ng lahat ang kanyang mga ginagawa, at makilala na ito'y ginawa sa tulong ng Diyos."
Pagtapos nito, si Jesus at ang kanyang mga alagad ay pumunta sa bayan ng Judea kung saan nanatili roon ng ilan pang panahon kasama nila, at naglubog ng mga tagsunod sa tubig.
At naglulubog din si Juan sa tubig sa Aenon malapit sa Salim, dahil matubig doon. Pumunta sila doon at nagpalubog sa tubig
dahil hindi pa noon nakabilanggo si Juan.
At nagkaroon ng debate sa pagitan ng mga alagad ni Juan at ng ilang mga Judio tungkol sa usapin ng tradisyon sa paglilinis.
Lumapit sila kay Juan at sinabi sa kanya, "Rabbi, yung lalaking nakasama n'yo po sa kabilang ibayo ng Jordan-na inyong ipinatotoo-tignan N'yo, Siya na po ay naglulubog sa tubig at ang lahat po'y nagpupunta na sa Kanya."
Sumagot si Juan at sinabi, "Walang tatanggapin ang sinuman kundi ito ipagkaloob sa kanya mula sa langit.
Kayo mismo ang makapagpapatunay na sinabi ko, 'Hindi ako ang Kristo ngunit ako'y pinadala bago Siya.'
Ang babaing ikakasal ay para sa lalaking ikakasal. Ang kaibigan ng lalaking ikakasal na nagiintay at handang sundin ano mang sabihin nito ay masayang-masaya madinig lang ang tinig ng lalaking ikakasal. Kaya't kumpleto na ang saya na mayroon ako ngayon.
Kailangan Niyang sumikat at maging dakila; dapat naman akong malaos at mawala sa eksena.
Siya na nanggaling sa itaas ay dakila sa lahat. Siya na nagmula sa lupa ay taga lupa at nagsasalita gaya ng mga taga lupa. Ang nagmula sa langit ay dakila sa lahat,
at nagpapatotoo sa Kanyang nakita at narinig, ngunit walang naniniwala sa kanyang testimoniya.
Ngunit ang tumanggap at sumangayon sa Kanyang testimoniya ay nagpatunay na tapat ang Diyos.
Dahil ang padala ng Diyos ay nagsasalita ng mga salitang galing sa Diyos, anupat walang hangganan ang biyaya ng Espiritung ibinibigay ng Diyos sa Kanya.
Minamahal ng Ama ang Anak at ipinagkaloob sa Kanyang mga kamay ang lahat ng bagay.
Ang nagtitiwala at sumusunod sa Anak ay may pinagpalang buhay na walang katapusan, ngunit ang sinumang hindi nagtitiwala at sumusunod sa Anak ay di makakaranas ng pinagpalang buhay dahil ang galit ng Diyos ay nananatili sa kanya.
