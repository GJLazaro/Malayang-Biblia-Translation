May isang taong mula sa mga Pariseo, ang pangalan niya'y Nicodemo - isang kilalang espiritwal na lider ng mga Judio.
Isang gabi lumapit siya kay Jesus at sinabi sa Kanya, "Guro, alam po namin na Kayo'y isang mangangaral na mula sa Diyos dahil wala pong taong makakagawa ng mga himala na Inyong ginagawa maliban na sumasakanya po ang Diyos."
Sumagot si Jesus at sinabi sa kanya, "Sasabihin Ko sa'yo ang totoo, maliban sa maisilang muli ng Diyos ang isang tao, hindi niya mararanasan ang kaharian ng Diyos."
Sinabi ni Nicodemo sa Kanya, "Paano po maisisilang ang isang tao kung siya'y may edad na? Pwede po ba siyang pumasok muli sa sinapupunan ng kanyang ina at maisilang pagkatapos?"
Sumagot si Jesus, "Sasabihin Ko sa'yo ang totoo, maliban na maisilang ang tao mula sa tubig at mula sa Espiritu, hindi siya makakapasok sa kaharian ng Diyos.
Nagsisilang ng tao ang katawang tao, at nagsisilang ng espiritu ang Espiritu.
Hindi ka dapat magtaka na sinasabi ko sa'yo, "Dapat kayong maisilang na muli ng Diyos.
Umiihip ang hangin saan man nito gusto, at naririnig mo ang huni nito, ngunit di mo masasabi kung saan ito nanggagaling at saan ito papunta. Ganoon din ang bawat isang isinisilang ng Espiritu."
Sumagot si Nicodemo at sinabi sa Kanya, "Sa anong paraan po kayang mangyayari ng mga bagay na ito?"
Sumagot si Jesus at sinabi sa kanya, "Mangangaral ka ng Israel at hindi mo alam ang mga bagay na ito?"
Sasabihin Ko sa 'yo ang totoo, alam namin ang sinasabi namin at nagpapatotoo sa mga nakita namin; at sa kabila nito hindi pa rin n'yo tanggap ang aming patotoo.
Kung nagsabi Ako sa 'yo ng mga bagay patungkol sa mundong ito at hindi ka makapaniwala, paano ka pa maniniwala kung magbanggit Ako sa 'yo ng mga bagay patungkol sa langit?
Wala pang naka akyat sa langit maliban sa Kanya na bumaba mula sa langit-ang Anak ng Tao na nasa langit.
At kung paano itinaas ni Moises ang ahas sa ilang, gayun din naman dapat na maitaas ang Anak ng Tao,
para sinumang magtiwala at sumunod sa Kanya ay hindi masawi kundi magkaroon ng pinagpalang buhay na walang katapusan.
Sa sobrang minahal ng Diyos ang buong mundo, kaya't ibinigay Niya ang kaisa-isa Niyang Anak upang ang sinumang magtiwala at sumunod sa Kanya ay di na masawi kundi magkaroon ng pinagpalang buhay na walang katapusan.
Dahil di pinadala ng Diyos ang kanyang Anak sa daigdig upang hatulang maparusahan ang mga makasalanan kundi upang maligtas ang lahat sa pamamagitan Niya.
Ang nagtitiwala at sumusunod sa Kanya ay di na hahatulang maparusahan, ngunit ang di nagtitiwala at sumusunod ay hinatulan nang maparusahan dahil hindi siya nanalig sa pangalan ng kaisa-isang Anak ng Diyos.
At ito ang dahilan ng sentensiyang kaparusahan: Ang Liwanag ay dumating sa daigdig, ngunit minahal ng tao ang kadiliman kaysa kaliwanagan dahil masama ang kanilang gawa.
Dahil bawat isang gumagawa ng masama ay namumuhi sa liwanag at hindi siya lalapit sa liwanag para di mabulgar ang kanyang ginagawa.
Ngunit ang namumuhay sa katotohanan ay pumupunta sa liwanag para makita ng lahat ang kanyang mga ginagawa, at makilala na ito'y ginawa sa tulong ng Diyos."
Pagtapos nito, si Jesus at ang kanyang mga alagad ay pumunta sa bayan ng Judea kung saan nanatili roon ng ilan pang panahon kasama nila, at naglubog ng mga tagsunod sa tubig.
At naglulubog din si Juan sa tubig sa Aenon malapit sa Salim, dahil matubig doon. Pinuntahan siya ng mga tao doon at nagpalubog sa tubig.
Hindi pa nakakulong si Juan ng mga panahong ito.
At nagkaroon ng debate sa pagitan ng mga alagad ni Juan at ng ilang mga Judio tungkol sa usapin ng tradisyon sa paglilinis.
Lumapit sila kay Juan at sinabi, "Rabbi, yung lalaking nakasama n'yo po sa kabilang ibayo ng Jordan-na inyong ipinatotoo-tignan N'yo, Siya na po ay naglulubog sa tubig at ang lahat po'y nagpupunta na sa Kanya."
Sumagot si Juan at sinabi, "Walang tatanggapin ang sinuman kundi ito ipagkaloob sa kanya mula sa langit.
Kayo mismo ang makapagpapatunay na sinabi ko, 'Hindi ako ang Kristo ngunit ako'y pinadala bago Siya.'
Ang babaing ikakasal ay para sa lalaking ikakasal. Ang kaibigan at katulong ng lalaking ikakasal ay nagiintay at handang sundin ano mang sabihin ng lalaking ikakasal-siya'y masayang-masaya madinig lang ang tinig ng lalaking ikakasal. Kaya't kumpleto na ang saya na mayroon ako ngayon.
Kailangan Niyang sumikat at maging dakila; dapat naman akong malaos at mawala sa eksena.
Siya na nanggaling sa itaas ay dakila sa lahat. Siya na nagmula sa lupa ay taga lupa at nagsasalita gaya ng mga taga lupa. Ngunit ang nagmula sa langit ay dakila sa lahat.
Nagpapatotoo Siya sa Kanyang nakita at narinig, ngunit walang naniniwala sa kanyang testimoniya.
Ngunit ang tumanggap at sumangayon sa Kanyang testimoniya ay nagpatunay na tapat ang Diyos.
Dahil ang padala ng Diyos ay nagsasalita ng mga salitang galing sa Diyos, anupat walang hangganan ang biyaya ng Espiritung ibinibigay ng Diyos sa Kanya.
Minamahal ng Ama ang Anak at ipinagkaloob sa Kanyang mga kamay ang lahat ng bagay.
Ang nagtitiwala at sumusunod sa Anak ay may pinagpalang buhay na walang katapusan, ngunit ang sinumang hindi nagtitiwala at sumusunod sa Anak ay di makakaranas ng pinagpalang buhay dahil ang galit ng Diyos ay nananatili sa kanya.
