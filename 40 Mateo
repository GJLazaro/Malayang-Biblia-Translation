[1:1] Listahan ng angkang pinagmulan ni Jesu Kristo, lalaking anak ni David, lalaking Anak ni Abraham.
[1:2] Mula kay Abraham ay isinilang si Isaac, at mula kay Isaac ay isinilang si Jacob, at mula kay Jacob ay isinilang si Juda at ang mga kapatid niya,
[1:3] at mula kay Juda ay isinilang si Fares at si Zara sa tulong ni Tamar, at mula kay Fares ay isinilang si Hezrom, at mula kay Hezrom ay isinilang si Aram,
[1:4] at mula kay Aram ay isinilang si Aminadab, at mula kay Aminadab ay isinilang si Naason, at mula kay Naason ay isinilang si Salmon,
[1:5] At mula kay Salmon ay isinilang si Boas sa tulong ni Rahab, at mula kay Boas ay isinilang si Obed sa tulong ni Ruth, at mula kay Obed ay isinilang si Jesse,
[1:6] at mula kay Jesse ay isinilang si David na hari. At mula kay haring David ay isinilang si Solomon mula sa naging asawa ni Urias,
[1:7] at mula kay Solomon ay isinilang si Roboam, at mula kay Roboam ay isinilang si Abia, at mula kay Abia ay isinilang si Asa,
[1:8] at mula kay Asa ay isinilang si Josafat, at mula kay Josafat ay isinilang si Joram, at mula kay Joram ay isinilang si Usias,
[1:9] at mula kay Usias ay isinilang si Jotam, at mula kay Jotam ay isinilang si Akhas, at mula kay Akhas ay isinilang si Ezekias,
[1:10] at mula kay Ezekias ay isinilang si Manase, at mula kay Manase ay isinilang si Amon, at mula kay Amon ay isinilang si Josias,
[1:11] at mula kay Josias ay isinilang si Jeconias at ang mga kapatid niya sa panahon ng pagkabihag sa Babylonia.
[1:12] At matapos na mabihag sa Babylonia, mula kay Jeconias ay isinilang si Salatiel, at mula kay Salatiel ay isinilang si Zorobabel,
[1:13] at mula kay Zorobabael ay isinilang si Abiud, at mula kay Abiud ay isinilang si Eliakim, at mula kay Eliakim ay isinilang si Azor,
[1:14] At mula kay Azor ay isinilang si Sadok, at mula kay Sadok ay isinilang si Akhim, at mula kay Akhim ay isinilang si Eliud,
[1:15] at mula kay Eliud ay isinilang si Eleazar, at mula kay Eleazar ay isinilang si Matan, at mula kay Matan ay isinilang si Jakob,
[1:16] at mula kay Jakob ay isinilang si Jose, na asawa ni Maria - mula sa kanya isinilang si Jesus na kung tawagin ay Kristo.
[1:17] Kaya't lahat ng henerasyon mula kay Abraham hanggang kay David ay 14 na henerasyon, at mula kay David hanggang sa pagkabihag sa Babylonia ay 14 na henerasyon, at mula sa pagkabihag sa Babylonia hanggang kay Kristo ay 14 na henerasyon.
[1:18] Ngayon, ganito ang nangyari sa kapanganakan ni Jesu Kristo: tunay na ang Kanyang inang si Maria ay naipangako nang ipakasal kay Jose, pero bago pa sila magsama, natuklasan na siya ay nagdadalang-tao sa pamamagitan ng Banal na Espiritu.
[1:19] Pero si Jose na kanyang asawa ay matuwid at sa kagustuhan nitong di siya ilantad sa publiko, ay nagbalak na hiwalayan na lang siya ng lihim.
[1:20] Pero habang pinag-iisipan niya ang mga bagay na ito, biglang nagpakita sa kanya sa panaginip ang isang anghel ng Panginoon. Sinabi nito, "Joseng anak ni David, huwag kang matakot na tanggapin si Maria na asawa mo dahil itong nabuong bata sa loob ng sinapupunan niya ay mula sa Banal na Espiritu.
[1:21] At magluluwal siya ng isang lalaking anak at tatawagin ang pangalan Niyang Jesus. Dahil ililigtas Niya ang bayan Niya mula sa mga kasalanan nila.
[1:22] Ngayon, nangyari ang lahat ng ito para matupad ang naipahayag mula sa Panginoon sa pamamagitan ng propeta na nagsasabi,
[1:23] "Tignan n'yo, itong birhen ay magdadalang-tao sa loob ng sinapupunan at magluluwal ng isang lalake at tatawagin ang pangalan Niyang Emmanuel, na kapag isinalin ay, 'Kasama natin ang Diyos.'
[1:24] At pagkagising mula sa pagtulog, ginawa nga ni Jose ang ayon sa inutos sa kanya ng anghel ng Panginoon. Kaya't tinanggap niya ang asawa niya.
[1:25] At hindi siya nakipagtalik dito hanggang sa mailuwal ng ina ang panganay na lalaking anak nito. At tinawag ang pangalan nitong Jesus.
[2:1] At nang ipanganak si Jesus sa Betlehem ng Judea noong mga araw na si Herodes ang hari, biglang may dumating sa Jerusalem na mga pantas mula sa silangan.
[2:2] Sabi nila, "Nasaan na itong isinilang na Hari ng mga Judio? Nakita kasi namin ang Kanyang bituwin doon sa silangan at naparito para sambahin Siya."
[2:3] Pero nabahala si Herodes na hari, gayon din ang buong Jerusalem nang marinig nila ito.
[2:4] Kaya't tinipon niyang lahat ang mga pinunong pari at mga dalubhasa sa Kautusan ng bayan para alamin mula sa kanila kung saan ang Kristo isisilang.
[2:5] At sinabi nila sa kanya, "Doon sa Betlehem ng Judea, dahil ganito ang naisulat sa pamamagitan ng propeta,
[2:6] 'At ikaw Betlehem, lupain ng Judea, ay hindi nahuhuli sa mga pinuno ng Judea. Dahil mula sa iyo ay lalabas ang Namumuno na Siyang mag-aalaga dito sa bayan Ko, ang Israel.'
[2:7] Kaya't nang lihim na ipatawag ni Herodes ang mga Pantas, para tanungin mula sa kanila ang eksaktong panahon ng pagpapakita ng bituwin,
[2:8] at papuntahin sila roon sa Betlehem ay sinabi nito, "Pagkaalis n'yo ay sikapin n'yong hanapin ang bata. At pag natagpuan ninyo ay sabihan n'yo ako para ako rin ay pumunta roon at sambahin Siya."
[2:9] At sila'y umalis nang marinig ang hari, at kamangha-mangha na ang bituwin na nakita nila doon sa silangan ay nangunguna sa kanila hanggang sa dumating ito at tumigil sa itaas mismo ng kinaroroonan ng bata.
[2:10] At nang makita ang bituwin, nagdiwang sila ng matindi at sobra-sobra.
[2:11] At pagdating nila sa loob ng bahay, natagpuan nila ang bata kasama si Maria na ina nito, at sila'y nagpatirapa at sumamba sa Kanya. Pagtapos ay binuksan nila ang kanilang mga kabang-yaman at naghandog sa Kanya ng mga regalong ginto, at kamanyang, gayundin ang mira.
[2:12] At nang mabalaan sila ng Diyos sa isang panaginip na huwag nang bumalik pa kay Herodes, umuwi na sila sa kanilang sariling bansa gamit ang ibang ruta.
[2:13] Ngayon, pagka-uwi nila ay biglang may nagpakitang anghel ng Panginoon kay Jose sa isang panaginip. Sabi nito, "Pagbangon mo, dalhin mo ang bata pati ang Kanyang ina, at tumakas kayo sa Ehipto, at manatili kayo roon hangga't sinasabi Ko sa iyo. Dahil darating ang oras na sisikapin ni Herodes na hanapin ang bata para patayin Siya."
[2:14] Nang siya'y magbangon, dinala niya ang bata at ang ina nito, at umalis papuntang Ehipto.
[2:15] At naroon sila hanggang sa kamatayan ni Herodes, para matupad ang sinabi sa ilalim ng Panginoon sa pamamagitan ng propeta na nagsasabi, "Mula sa Ehipto ay tinawag Ko ang Anak Ko."
[2:16] Nang malaman ngayon ni Herodes na naisahan siya ng mga pantas, sobra siyang nagalit kaya't nag-utos siya na patayin lahat ang mga batang lalake na nasa Betlehem, at iyong mga nakapaligid dito mula sa edad na dalawa pati na yung pababa, ayon sa panahon na masusi niyang inalam mula sa mga pantas.
[2:17] Kaya't natupad iyong sinabi sa pamamagitan ng propeta Jeremias na nagsasabing,
[2:18] "Isang tinig sa loob ng Rama ang narinig: pagluluksa at iyakan na may kasamang malakas na hagulgulan. Si Raquel ay humahagulgol para sa mga anak niya, at hindi niya gustong huminahon dahil wala na sila."
[2:19] Pero nang mamatay na itong si Herodes, biglang nagpakita ang anghel ng Panginoon kay Jose sa Ehipto sa isang panaginip.
[2:20] Sabi nito, "Pagbangon mo, dalhin mo ang bata pati na ang Kanyang ina at pumunta kayo sa lupain ng Israel, dahil namatay na ang mga naghahangad sa buhay nitong bata."
[2:21] At pagbangon niya, dinala niya ang bata kasama ang ina nito at nagpunta sa lupain ng Israel.
[2:22] Pero nang mabalitaan na si Arquelao ang naghahari sa buong Judea kapalit ni Herodes na ama nito, natakot siyang pumunta roon. Pero nang makausap ng Diyos sa loob ng isang panaginip, bumalik siya at nagpunta sa ibang dako ng Galilea.
[2:23] At pagdating roon, tumira siya sa isang lungsod na tinatawag na Nazaret, nang sa gayon ay natupad iyong sinabi sa pamamagitan ng mga propeta na Nazareno ang itatawag sa Kanya.
[3:1] At ng mga panahong iyon, dumating si Juan ang Tagalublob, na nag-aanunsyo sa gitna ng ilang ng Judea.
[3:2] At sinasabi niya, "Magsisi kayo, dahil lumapit na ang Kaharian ng Kalangitan."
[3:3] Dahil ito na 'yon na binanggit sa pamamagitan ng propeta Isaias na nagsasabing, "Ang tinig sa gitna ng ilang, 'Ihanda ang daraaanan ng Panginoon, gawing patag ang daanan Niya.'"
[3:4] At siya rin ang mismong Juan na kumukuha ng balabal niya mula sa balahibo ng kamelyo, at may balat na sinturon sa palibot ng kanyang baywang, at ang pagkain niya ay mga balang at pulut-pukyutang mula sa kalikasan.
[3:5] Kaya't nagpupuntahan sa kanya ang buong Jerusalem, at lahat ng Judea, pati na ang lahat ng mga nakapalibot sa Jordan,
[3:6] at nagpapalublob sa kanya sa gitna ng Jordan, habang hayagang inaamin ang mga kasalanan nila.
[3:7] Pero nang makita na maraming mga Pariseo at mga Saduseo ang lumalapit doon sa kanyang paglulublob, sinabi niya sa kanila, "Mga lahi ng ahas na makamandag! Sino ang nagbabala sa inyo na tumakas mula sa pagbubuhos ng galit na darating?
[3:8] Kaya naman, ipakita n'yo sa gawa ang mga bunga na katumbas ng inyong pagsisisi,
[3:9] At huwag isipin at sabihin sa inyong mga sarili, 'Ama namin si Abraham!' Dahil sinasabi ko sa inyo na kaya ng Diyos mula sa mga batong ito na magpalaki ng mga anak ni Abraham!
[3:10] Pero ngayon din, ang palakol ay nakatutok na sa ugat ng mga punongkahoy. Kaya't bawat punongkahoy na di nagpapakita ng magandang bunga ay puputulin at itatapon papunta sa apoy.
[3:11] Totoong inilulublob ko kayo sa pamamagitan ng tubig tungo sa pagsisisi, pero ang parating na kasunod ko ay mas makapangyarihan kaysa sa akin. Ni hindi ako karapat-dapat na magbitbit man lang ng Kanyang sandalayas. Ibababad Niya kayo sa Banal na Espiritu at sa apoy.
[3:12] Ang kalaykay ay naroon sa kamay Niya, at sasalain Niyang maigi ang giikan Niya at iipunin ang trigo Niya sa loob ng kamalig. Pero susunugin sa di namamatay na apoy ang ipa.
[3:13] Kaya't dumating si Jesus mula sa Galilea patungo ng Jordan palapit kay Juan, para magpalublob sa kanya.
[3:14] Pero pinipigilan Siya nitong si Juan. Sabi nito, "Ako pa nga ang kailangang magpalublob sa Inyo, at Kayo pa ang lumalapit sa akin?
[3:15] Pero sumagot si Jesus at sinabi sa kanya, "Hayaan mo ito ngayon, dahil sa ganitong paraan natin dapat matupad ang lahat ng nararapat. Kaya't pumayag siya.
[3:16] At si Jesus, matapos mailublob, ay agad na umahon mula sa tubig. At biglang nagbukas sa Kanya ang kalangitan at nakita Niya ang Espiritu ng Diyos na bumababa parang isang kalapati at dumadapo sa Kanya.
[3:17] At biglang may boses na lumabas mula sa kalangitan na nagsasabi ng, "Ito ang minamahal Kong Anak, na Siyang nagbibigay sa Akin ng tuwa."
[4:1] Nang panahong iyon, si Jesus ay pinaakyat sa gitna ng ilang sa ilalim ng Espiritu, para masubok sa ilalim ng diyablo.
[4:2] At pagkatapos makapag-ayuno ng 40 araw at 40 gabi, Siya'y nagutom.
[4:3] Kaya't pagkalapit sa Kanya ng nanunukso ay sinabi nito, "Kung Ikaw nga ang Anak ng Diyos, sabihin Mo sa mga batong ito na maging mga tinapay."
[4:4] Pero pagkasagot Niya ay sinabi, "Naisulat, 'Di lamang sa pamamagitan ng tinapay mabubuhay ang tao, kundi sa pamamagitan ng bawat salitang lumalabas mula sa bibig ng Diyos.'"
[4:5] Nang sandaling iyon ay dinala Siya ng diyablo papunta sa banal na lungsod, at pinatayo Siya sa ibabaw ng pinakaitaas ng templo.
[4:6] At sinabi sa Kanya, "Kung Ikaw nga ang Anak ng Diyos, ihulog mo ang Iyong sarili pababa, dahil naisulat, 'Uutusan Niya ang mga anghel Niya patungkol sa'yo, at kakargahin Ka sa kanilang mga kamay para hindi tumama sa bato ang paa Mo.'"
[4:7] Sinabi sa kanya ni Jesus, "Sa kabilang banda, naisulat din, 'Huwag mong subukin ang Panginoon mong Diyos.'"
[4:8] Dinala Siyang muli ng diyablo papunta naman sa sobrang taas na bundok, at pinakita sa Kanya lahat ng mga kaharian sa daigdig, pati na ang kaningningan nila,
[4:9] sabay sabi sa Kanya, "Lahat ng mga ito'y ibibigay ko sa Iyo kung dadapa ka para sambahin ako."
[4:10] Kaya't sinabi sa kanya ni Jesus, "Lumayas ka, Satanas! Dahil naisulat, Sasambahin mo ang Panginoon mong Diyos, at Siya lamang ang paglilingkuran mo.'"
[4:11] Kaya't iniwan Siya ng diyablo at biglang may dumating na mga anghel at pinaglingkuran Siya.
[4:12] Pero ng marinig ni Jesus na si Juan ay naipagkanulo, umalis Siya papunta ng Galilea.
[4:13] At matapos umalis sa Nazaret, pumunta Siya para tumira sa Capernaum na malapit sa dagat, sa lugar na nasasakupan ng Zabulon at Neftalim,
[4:14] Para matupad ang sinabi sa pamamagitan ng propeta Isaias na nagsasabi,
[4:15] "Lupain ng Zabulon at lupain ng Neftalim, ang daanang malapit sa dagat sa kabilang ibayo ng Jordan, Galilea ng mga dayuhang bansa.
[4:16] Ang bayan na nakaupo sa gitna ng kadiliman ay nakakita ng matinding liwanag, at sa mga nakaupo sa nasasakupan at anino ng kamatayan, sa kanila'y sumikat ang kaliwanagan."
[4:17] Mula noon, nagsimulang magpahayag sa madla si Jesus at magsabi, "Magsisi kayo, dahil lumapit na ang Kaharian ng Kalangitan!"
[4:18] Habang naglalakad si Jesus sa tabi ng dagat ng Galilea, nakita Niya ang dalawang magkapatid na lalake, si Simon na tinatawag na Pedro, at ang kapatid nitong si Andres. Naghahagis sila ng lambat sa gitna ng dagat dahil sila ay mga mangingisda.
[4:19] At sinabi Niya sa kanila, "Halikayo't sumunod sa Akin, at gagawin Ko kayong mangingisda ng mga tao."
[4:20] Kaya't agad nilang iniwanan ang mga lambat sabay sumunod sa Kanya.
[4:21] At paglayo nila mula roon, nakita Niya ang dalawa pang magkapatid na lalake, si Santiago ni Zebedeo at si Juan na kapatid nito na nasa loob ng bangka kasama ang tatay nilang si Zebedeo. Tinawag Niya ang mga ito habang nag-aayos sila ng kanilang mga lambat.
[4:22] Kaya't agad nilang iniwanan ang bangka pati ang ama nila, at sumunod sa Kanya.
[4:23] At nililibot ni Jesus ang buong Galilea, nagtuturo sa loob ng mga simbahan nila, at nagpapahayag sa madla ng mensahe ng kaligtasan ng Kaharian, sabay nagpagaling ng bawat karamdaman at sakit ng mga tao.
[4:24] At kumalat ang kasikatan Niya sa loob ng buong Siria. Kaya't dinala nila sa Kanya ang lahat ng may sakit dala ng iba't ibang karamdaman, at mga pinahihirapan dala ng pagkaalipin, gayun din ang mga sinasaniban ng demonyo, pati rin ang mga paralitiko, at sila'y pinagaling Niya.
[4:25] Kaya naman nagsunuran sa Kanya ang sangkatutak na taong mula sa Galilea at Sampung-bayan, gayun din ang Jerusalem, pati na ang Judea at sa kabilang ibayo ng Jordan.
[5:1] Pero nang makita ang mga tao, nagpunta Siya sa gitna ng bundok. At pagkaupo Niya, lumapit sa Kanya ang mga alagad Niya.
[5:2] At pagbuka ng bibig Niya, tinuruan N'ya sila. Sabi Niya,
[5:3] "Mapapalad ang mga dukha sa espiritu dahil sa kanila ang Kaharian ng Kalangitan.
[5:4] Mapapalad ang mga nag-iiyakan, dahil palalakasin ang loob nila.
[5:5] Mapapalad ang mga maaamo, dahil mamanahin nila ang daigdig.
[5:6] Mapapalad ang mga gutom at uhaw sa katuwiran, dahil mabubusog sila.
[5:7] Mapapalad ang mga mahabagin: dahil sila'y kahahabagan.
[5:8] Mapapalad ang mga malinis ang puso: dahil makikita nila ang Diyos.
[5:9] Mapapalad ang mga pasimuno ng kapayapaan dahil tatawagin silang mga anak ng Diyos.
[5:10] Mapapalad ang mga inuusig alang-alang sa katuwiran: dahil ang Kaharian ng Kalangitan ay sa kanila.
[5:11] Nagiging mapapalad kayo kapag pinagalitan at inusig kayo, sabay sasabihin lahat ng masasamang salita laban sa inyo na hindi naman totoo, dahil sa Akin.
[5:12] Magsaya kayo at magdiwang dahil malaki ang gantimpala n'yo doon sa kalangitan, dahil inusig rin nila ang mga propeta na nauna sa inyo.
[5:13] Ang asin ng sangkalupaan ay kayo. Pero kung ang asin ay tumabang, ano ang magpapaalat dito? Wala na itong pakinabang, kung hindi ay tinatapon nalang sa labas pagtapos ay inaapak-apakan sa ilalim ng mga tao.
[5:14] Ang liwanag ng daigdig ay kayo. Hindi magagawang magtago ng isang lungsod na nakalagay sa ibabaw ng bundok.
[5:15] Hindi rin naman nagsisindi ng lampara pagtapos ay inilalagay ito sa ilalim ng dram, kundi ay sa ibabaw ng ilawan. Kaya't iniilawan nito ang lahat ng nasa loob ng bahay.
[5:16] Kaya naman, pagliwanagin n'yo ang ilaw n'yo sa harapan ng mga tao, para makita nila ang kagandahan ng inyong ginagawa at luwalhatiin ang Ama n'yo na nasa kalangitan.
[5:17] Huwag n'yong isipin na dumating Ako para buwagin ang Kautusan o ang mga Propeta. Hindi Ako dumating para bumuwag kundi para magpatupad.
[5:18] Dahil sasabihin Ko sa inyo ang totoo, hanggang sa lumipas na ang langit at ang lupa, hinding-hindi mawawalan ng saysay ang pinakamaliit na titik o katiting na guhit mula sa Kautusan hanggang sa lahat ay maisakatuparan.
[5:19] Kaya't kung sinumang lalabag sa isa sa mga pinakamaliliit sa mga Kautusan na ito, at ituro ang ganito sa mga tao, ay tatawaging 'pinakamababa' sa loob ng kaharian ng kalangitan. Pero sinumang magsagawa at magturo; siya ay tatawaging dakila sa loob ng Kaharian ng Kalangitan.
[5:20] Dahil sinasabi Ko sa inyo na kung hindi n'yo labis-labis na mahihigitan ang katuwiran ng mga dalubhasa sa Kautusan at ng mga Pariseo, hinding-hindi kayo makakapasok sa loob ng Kaharian ng Kalangitan.
[5:21] Narinig n'yo na sinabi noong unang panahon, 'Huwag kang papatay ng tao, pero ang sinumang pumatay ng tao ay mananagot sa hukuman.
[5:22] Pero sinasabi Ko sa inyo na bawat isang nagagalit sa kapatid niya nang walang kadahi-dahilan ay mananagot sa hukuman. Dahil sinumang magsabi sa kapatid niya, 'Bobo!' ay mananagot doon sa apoy ng impiyerno.
[5:23] Kaya't kung magdadala ka ng handog mo sa ibabaw ng altar at doo'y naalala mo na ang kapatid mo ay may bagay na laban sa iyo,
[5:24] Iwan mo roon ang handog mo sa harap ng altar sabay alis. Makipagkasundo ka muna sa kapatid mo, at pagkatapos ay bumalik ka na para magdala ng handog mo.
[5:25] Makipagkasundo ka sa kaaway mo kaagad, hangga't ​nasa daan ka pang kasama niya, bago ka pa dalhin ng kaaway mo sa hukom, at ang hukom ay dalhin ka sa pulis, pagkatapos ay ilagay ka sa loob ng bilangguan.
[5:26] Sinasabi Ko sa inyo ang totoo, hinding-hindi ka makakalabas mula roon maliban sa magbayad ka hanggang sa kahuli-hulihang sentimo.
[5:27] Narinig n'yo na sinabi noong unang panahon, 'Huwag makikiapid.'
[5:28] Pero sinasabi Ko sa inyo na bawat isa na tumitingin sa isang babae para pagnasahan ito ay nakiapid na sa rito sa loob ng puso niya.
[5:29] Pero kung ang kanan mong mata ay nagiging dahilan ng iyong pagkakasala, dukutin mo ito at itapon palayo sa iyo. Dahil mas mabuti pa para sa'yo na mapahamak ang isang parte ng katawan mo at hindi ang buong katawan mo ang maitapon sa impiyerno.
[5:30] At kung ang kanan mong kamay ay nagiging dahilan ng iyong pagkakasala, putulin mo ito at itapon palayo sa'yo. Dahil mas mabuti pa para sa'yo na mapahamak ang isa sa parte ng katawan mo, at hindi ang buong katawan mo ang maitapon sa impiyerno.
[5:31] May nagsabi rin na sinuman ang hiwalayan ang asawa niyang babae, ay kailangang magbigay dito ng kasulatan ng diborsyo.
[5:32] Pero sinasabi Ko sa inyo na sinumang hiwalayan ang asawa niyang babae maliban sa kaso ng kasalanang sexual ay nagtutulak ditong makiapid; at, nakikiapid ang sinumang pakasalan ang hiniwalayang babae.
[5:33] Muli't muli n'yong narinig na sinabi noong unang panahon, 'Huwag magsinungaling sa inyong panunumpa, kundi ay tuparin ang ipinangako n'yo sa Panginoon.'
[5:34] Pero sinasabi Ko sa inyo, na huwag kayong manunumpa, ni sa langit dahil iyon ang trono ng Diyos;
[5:35] o saan man sa lupa, dahil apakan ito ng mga paa Niya; o sa Jerusalem, dahil ito ay lungsod ng dakilang Hari,
[5:36] ni manumpa kayo sa ulo n'yo dahil hindi n'yo naman kayang gawing puti o itim isa man sa inyong buhok.
[5:37] Pero sabihin n'yo lang na 'Oo' kapag oo, 'Hindi' kung hindi. At anumang lalabis sa mga ito ay galing na sa masama.
[5:38] Narinig n'yo na sinabi, 'Mata para sa mata, at ngipin para sa ngipin.'
[5:39] Pero sinasabi Ko sa inyo, huwag n'yong labanan ang masama, pero sinumang sasapak sa iyo sa kanang panga mo, ibaling mo rin sa kanya ang kabila.
[5:40] At sa kanya na gusto kang idemanda para maagaw ang damit mo, ipaagaw mo na rin ang iyong balabal.
[5:41] At sinumang magpipilit sayong lumakad ng isang milya, samahan mo na rin siya hanggang sa ikalawa.
[5:42] Magbigay ka sa humihingi sa'yo at huwag mong talikuran ang gustong manghiram sa 'yo.
[5:43] Narinig n'yo na sinabi, 'Mahalin mo ang kapwa mo at kamuhian ang kaaway mo.'
[5:44] Pero sinasabi Ko sa inyo, mahalin n'yo ang kaaway n'yo, magsalita kayo ng maganda sa mga nagsasalita ng masama sa inyo, gawan n'yo ng maganda ang mga galit sa inyo, at manalangin kayo para sa mga nang-aabuso at umuusig sa inyo,
[5:45] Nang sa ganoon, ay maging mga anak kayo ng Ama n'yong nasa kalangitan, dahil pinasisikat Niya sa mga masasama at sa mga mabubuti ang araw Niya, at nagpapadala ng ulan sa mga matutuwid at mga makasalanan.
[5:46] Dahil kung mahal n'yo ang mga nagmamahal sa inyo, anong gantimpala ang mayroon kayo? Hindi ba ganyan din ang ginagawa ng mga kolektor ng buwis?
[5:47] At kung ang mga kapatid n'yo lang ang binabati n'yo, ano'ng kakaibang ginagawa n'yo? Di ba't ganito rin ang ginagawa ng mga kolektor ng buwis?
[5:48] Kaya't magiging mga sakdal kayo kung paanong ang Ama n'yo na nasa kalangitan ay sakdal.
[6:1] Makinig, ang mga pagtulong n'yo sa mga mahihirap ay huwag n'yong gagawin sa harap ng mga tao para magpapansin nila. Kung hindi, wala kayong gantimpala mula sa Ama n'yo na nasa kalangitan.
[6:2] Kaya't huwag mo nang patunugin ang trumpeta sa unahan mo pagka gumawa ka ng kabutihan sa kapwa gaya ng mga ginagawa ng mga ipokrito sa loob ng simbahan at sa mga kalsada upang umani ng mga papuri mula sa mga tao. Sinasabi Ko sa inyo ang totoo, nasa kanila na ang gantimpala nila.
[6:3] Pero ikaw na gumagawa ng kabutihan sa kapwa, huwag mo nang ipaalam sa kaliwang kamay mo ang ginagawa ng kanang kamay mo,
[6:4] para ang iyong paggawa ng mabuti sa kapwa ay maging lihim: at ang Ama mo na nakakakita sa alinmang nakatago ang Siya mismong lantarang magbibigay ng nararapat sa'yo.
[6:5] At pagka manalangin ka, huwag kang gagaya sa mga ipokrito dahil gustong-gusto nilang tumayo para magdasal sa loob ng mga simbahan at sa mga gilid ng mga kalsada para magpakitang-gilas sa mga tao. Sinasabi Ko sa inyo ang totoo, nasa kanila na ang gantimpala nila.
[6:6] Pero kung ika'y mananalangin, pumasok ka sa kuwarto mo at pagka sarado mo ng pintuan ay manalangin ka sa Ama mo na nasa tagong lugar. At ang Ama mo na nakakakita sa anumang nakatago ay lantarang ibibigay ang nararapat sa'yo.
[6:7] At pag mananalangin kayo, huwag kayong paulit-ulit magsalita gaya ng mga pagano: akala nila na pakikinggan sila dahil sa sangkatutak na sinasabi nila.
[6:8] Kaya't huwag kayong tutulad sa kanila, dahil alam ng Ama n'yo ang inyong pangangailangan bago n'yo pa hilingin sa Kanya.
[6:9] Kaya't ganito kayo manalangin: 'Aming Ama na nasa kalangitan, pakabanalin N'yo po ang pangalan N'yo.
[6:10] Paratingin N'yo po ang Kaharian N'yo. Gawin N'yo po ang kagustuhan N'yo, kung paano sa langit, ganoon din po sa sangkalupaan.
[6:11] Bigyan N'yo po kami ng pagkaing kailangan namin sa araw na ito.
[6:12] At patawarin kami sa aming mga kakulangan, kung paano kami nagpapatawad sa mga nagkukulang sa amin.
[6:13] At huwag N'yo po kaming dalhin sa gitna ng tukso, pero iligtas kami mula sa masama. Dahil po ang Kaharian ay sa Inyo, at ang kapangyarihan, at ang kaluwalhatian magpasa walang hanggan. Amen.
[6:14] Dahil kung patawarin n'yo ang mga tao sa mga atraso nila, patatawarin din kayo ng Ama n'yo sa langit.
[6:15] Pero kung di n'yo patawarin ang mga tao sa mga atraso nila, hindi rin kayo patatawarin ng Ama n'yo sa mga atraso n'yo.
[6:16] At pagka nag-aayuno, huwag maging tulad ng mga ipokrito, na mukhang malungkot, dahil pinapapangit nila ang mga mukha nila para ipakita sa mga taong nag-aayuno. Sinasabi Ko sa inyo ang totoo, na nasa kanila na ang gantimpala nila.
[6:17] Pero ikaw, habang nag-aayuno, langisan mo ang iyong ulo at hilamusan mo ang mukha mo.
[6:18] nang hindi magmukha sa mga taong nag-aayuno, maliban sa Ama mo na di nakikita. At ang Ama mo na nakakakita kung ano'ng nakatago ang lantarang magbibigay sa'yo kung ano'ng nararapat.
[6:19] Huwag mag-imbak ng mga kayamanan sa lupa para sa inyong mga sarili, kung saan naninira ang tanga at kalawang, at kung saan ang mga magnanakaw ay nakapanloloob at nagnanakaw
[6:20] Pero mag-imbak kayo ng mga kayamanan sa langit para sa inyong mga sarili, kung saan ang tanga o kalawang ay di naninira, at kung saan ang mga magnanakaw ay di nakakapanloob o nakakapagnakaw.
[6:21] Dahil kung nasaan ang kayamanan n'yo, nandoon din ang puso nyo.
[6:22] Ang lampara ng katawan ay ang mata. Kaya't kung ang mata mo ay maayos, ang buong katawan mo ay mapupuno ng liwanag.
[6:23] Pero kung ang mata mo ay masama, ang buong katawan mo ay mababalot sa kadiliman. Kaya't kung ang kaliwanagan na nasa iyo ay kadiliman pala, napakatindi ng dilim na iyan!
[6:24] Walang kayang manilbihan sa dalawang panginoon. Kung gayun ay kakamuhian niya ang isa at ang kabila naman ay mamahalin niya. O di kaya naman ay magiging matapat siya sa isa at pawawalang halaga ang kabila. Hindi n'yo kakayaning maglingkod sa Diyos at sa pera.
[6:25] Dahil dito sinasabi Ko sa inyo, "Huwag kayong mabalisa para sa kaluluwa n'yo, kung ano'ng kakainin n'yo at kung ano'ng iinumin n'yo; ni para sa katawan n'yo, kung ano'ng isusuot n'yo. Hindi ba't ang paghinga ay higit na mahalaga kaysa sa pagkain at ang katawan kaysa sa damit?
[6:26] Tignan n'yo ang mga ibon sa himpapawid dahil hindi sila naghahasik ni umaani, ni nag-iipon sa loob ng mga kamalig, pero pinapakain sila ng Ama n'yo sa langit. Hindi ba't mas importante kayo kumpara sa kanila?
[6:27] Sino rin sa inyo na sa pagiging balisa ay kayang magdagdag sa tangkad niya ng isang siko?
[6:28] At bakit kayo nag-aalala tungkol sa pananamit? Pag-aralan n'yo kung paano lumago ang mga lirio sa parang. Hindi sila nagpapakahirap ni humahabi,
[6:29] Pero sinasabi Ko sa inyo na hindi nakapagdamit si Solomon kagaya ng isa sa mga ito, sa kabila ng lahat ng kaningningan niya.
[6:30] Pero kung ganoon na lang damitan ng Diyos ang damo sa kalupaan na sa araw na ito at sa kinabukasan ay hinahagis sa pugon, hindi ba't mas lalo na kayo? Kayong maliit ang pananampalataya?
[6:31] Kaya't huwag kayong mag-alala at sabihin, "Ano'ng kakainin natin?" o, "Ano'ng iinumin natin?" o, "Ano'ng isusuot natin?"
[6:32] (Dahil ang mga pagano ay hinahabol ang lahat ng mga ito.) Dahil alam ng Ama n'yong nasa langit na kailangan n'yo ang lahat ng ito.
[6:33] Pero hanapin n'yo muna ang Kaharian ng Diyos at ang katuwiran Niya, at ang lahat ng mga ito ay idaragdag Niya sa Inyo.
[6:34] Kaya't huwag kayong mag-alala para bukas, dahil ang bukas ay mag-aalala para sa sarili nito. Sapat na sa bawat araw ang problema nito.
[7:1] Huwag kayong manghusga para di kayo husgahan.
[7:2] Dahil sa hatol na pinanghahatol n'yo kayo ay huhusgahan, at sa sukatang ipinangsusukat n'yo kayo ay susukatan din.
[7:3] Kaya bakit mo tinitignan ang puwing na nasa mata ng kapatid mo, pero hindi mo napapansin ang kahoy na nasa mata mo.
[7:4] O kaya naman, paano mo sasabihin sa kapatid mo, 'Hayaan mong alisin ko ang puwing mula sa mata mo,' at tignan mo, iyong kahoy ay nasa mata mo pa?
[7:5] Ipokrito, alisin mo muna ang kahoy mula sa mata mo nang sa gayon ay malinaw mong makikita ang puwing para maalis mo ito mula sa mata ng kapatid mo!
[7:6] Huwag ninyong ibigay ang banal sa mga aso, ni ihagis ang mga perlas n'yo sa harapan ng mga baboy, kundi ay baka tapakan lang nila ang mga ito ng mga paa nila, at paglingon ay wasakin nila kayo.
[7:7] Humingi kayo at ito'y ibibigay sa inyo. Hanapin n'yo at matatagpuan n'yo. Kumatok kayo at pagbubuksan kayo.
[7:8] Dahil ang bawat humihingi ay tumatanggap at ang naghahanap ay nakakatagpo at ang kumakatok ay pagbubuksan.
[7:9] O sino'ng tao na taga sa inyo na pag ang anak niyang lalake ay humingi sa kanya ng tinapay, baliktad, bato ang ibibigay nito?
[7:10] At kung isda hingin niya, baliktad, ahas ang ibibigay nito?
[7:11] Kaya't kung kayong masasama ay marunong magbigay ng mga mabubuting regalo sa mga anak n'yo, gaano pa kayang higit rito ang Ama n'yo na nasa kalangitan na Siyang magkakaloob ng mabubuting bagay sa mga humihingi sa Kanya?
[7:12] Kaya't sa lahat ng bagay, kung ano'ng gusto n'yong pagtrato sa inyo ng mga tao, ganitong paraan n'yo rin sila tratuhin, dahil ganyan ang nasa Kautusan at ang nasa mga propeta.
[7:13] Pasukin n'yo ang makitid na pintuan dahil maluwang ang pinto at malapad ang daan na papunta sa kapahamakan, at marami ang nakakapasok roon.
[7:14] dahil makitid ang pinto at makipot ang daan na papunta sa Buhay at kaunti lang ang nakakatagpo nito.
[7:15] Mag-ingat rin kayo mula sa mga pekeng propeta na dumarating sa inyo sa panlabas na anyo ng isang tupa, pero sa panloob ay mga mababangis na lobo.
[7:16] Sa pamamagitan ng mga bunga nila ay makikilala n'yo sila. Kumukuha ba sila ng mga ubas mula sa mga matitinik na halaman, o di kaya ng igos mula sa mga dawagan?
[7:17] Gayun din naman, lahat ng malulusog na puno ay naglalabas ng magagandang bunga, pero ang punong masama na ang kalagayan ay naglalabas ng masasamang bunga.
[7:18] Hindi kaya ng isang malusog na puno na maglabas ng masasamang bunga ni ang punong masama na ang kalagayan na maglabas ng magagandang bunga.
[7:19] Bawat punong hindi naglalabas ng magandang bunga ay pinuputol at hinahagis sa gitna ng apoy.
[7:20] Kaya naman, sa pamamagitan ng mga bunga nila ay makikilala n'yo sila.
[7:21] Hindi kada isang nagsasabi sa Akin, 'Panginoon, Panginoon,' ay makakapasok sa loob ng Kaharian ng Kalangitan, kundi sa gumagawa lamang ng kagustuhan ng Ama Kong nasa kalangitan.
[7:22] Maraming magsasabi sa Akin sa araw na iyon, 'Panginoon, Panginoon, hindi ba't sa Inyong pangalan ay inihayag namin ang mga bagay na darating at sa Inyong pangalan ay nagpalayas kami ng mga demonyo, at sa Inyong pangalan ay gumawa kami ng maraming himala?'
[7:23] Pero sa pagkakataong iyon ay ipapahayag Ko sa kanila na, 'Di Ko kayo kailanman kilala, lumayo kayo sa Akin, kayong namumuhay na walang kinikilalang batas!'
[7:24] Kaya't bawat isang nakikinig sa mga salita Kong ito at ginagawa ang mga ito, ihahalintulad Ko siya sa isang matalinong tao na nagtayo ng bahay niya sa ibabaw ng bato.
[7:25] At nang umulan at bumaha, na may kasamang pag-ihip ng malalakas na hangin, at binayo ang bahay na iyon, hindi ito bumigay dahil itinayo iyon sa ibabaw ng bato.
[7:26] At ang bawat isang nakikinig sa Aking mga salitang ito at hindi tumutupad dito ay maitutulad sa isang taong mangmang na nagtayo ng bahay niya sa ibabaw ng buhangin.
[7:27] At nang umulan at bumaha, na may kasamang pag-ihip ng malalakas na hangin, at binayo ang bahay na iyon, ito'y nawasak at grabe ang pagkasira nito.
[7:28] At nangyari, nang matapos ni Jesus ang mga salitang ito, na namangha ang taumbayan sa ganitong doktrina Niya.
[7:29] Dahil nagturo Siya sa kanila na tulad sa isang may awtoridad, at di gaya ng mga kilalang tagapagturo ng Biblia.
[8:1] At pagbaba Niya mula sa bundok ay sinundan Siya ng sangkatutak na tao.
[8:2] At biglang may lumapit na isang ketongin na pagsamba sa Kanya ay sinabi, "Panginoon, kung gusto N'yo po, magagawa N'yo po akong linisin."
[8:3] At si Jesus, pagka-unat ng kamay, ay hinipo siya sabay sabi, "Nais Ko. Maging malinis ka!" Kaya't biglang nalinis ang ketong niya.
[8:4] At sinabi sa kaniya ni Jesus, "Siguraduhin mong wala kang pagsasabihan, maliban sa pumunta ka't magpakita sa pari at magdala ka ng handog na inutos ni Moises bilang patotoo sa kanila.
[8:5] At pagkapasok ni Jesus sa loob ng Capernaum, lumapit sa Kanya ang isang senturyon na nagsusumamo sa Kanya
[8:6] at nagsasabi, "Panginoon, ang lalaking katulong ko po ay nakaratay sa loob ng bahay, di makabangon, at lubhang nahihirapan.
[8:7] Kaya't sinabi sa kanya ni Jesus, "Pupunta Ko't pagagalingin siya."
[8:8] At pagsagot ng senturyon ay sinabi niya, "Panginoon, hindi po ako karapat-dapat na papuntahin Kayo sa ilalim ng bubungan ko, pero bigkasin N'yo lang ang salita, at gagaling na ang katulong ko!"
[8:9] Dahil ako rin po ay isang taong nasa ilalim ng awtoridad kung saan ay mayroong nakapailalim sa aking mga sundalo. At pag sinabi ko sa isa na 'to, 'Umalis ka,' umaalis nga ito, at sa isa naman, 'Lumapit ka,' at lumalapit naman ito, at sa alila ko, 'Gawin mo ito,' at ginagawa niya iyon."
[8:10] Nang marinig ni Jesus, nagtaka Siya at sinabi sa mga sumusunod, "Sinasabi Ko sa inyo ang totoo, na kahit sa loob man ng Israel ay hindi Ako nakakita ng ganito kalaking pananalig!
[8:11] Pero sinasabi Ko sa inyo na maraming mula sa silangan at kanluran ang darating at makikisalo kasama ni Abraham, at ni Isaac, at ni Jakob sa loob ng Kaharian ng Kalangitan,
[8:12] Pero ang mga anak ng Kaharian ay palalayasin papunta sa kadiliman sa labas. Magkakaroon doon ng malakas na iyakan at ng pagngangalit ng mga ngipin.
[8:13] At sinabi ni Jesus sa senturyon, "Umalis ka na, at nangyari na sa'yo kung paano mo pinaniwalaan." Kaya't gumaling ang lalaking katulong niya sa oras ding iyon.
[8:14] At pagdating ni Jesus sa loob ng bahay ni Pedro, nakita Niya ang biyenan nitong nakahiga at nilalagnat.
[8:15] At hinawakan Niya ang kamay nito at nawala ang kanyang lagnat. Kaya't bumgangon siya at nagsilbi sa kanila.
[8:16] At pagsapit ng gabi ay dinala nila sa Kanya ang maraming sinasapian ng demonyo, at pinalayas Niya ang mga espiritu sa isang salita, at lahat ng may sakit ay pinagaling Niya
[8:17] para matupad Niya ang sinabi sa pamamagitan ng propeta Isaias na nagsasabing, "Kinuha at binitbit Niya ang mga kahinaan, at ang mga karamdaman natin."
[8:18] Pero nang makita ni Jesus ang napakaraming tao na nakapaligid sa Kanya, nag-utos Siya para umalis papunta sa kabilang ibayo.
[8:19] At paglapit sa Kanya ng isang eksperto sa Biblia ay sinabi nito sa Kanya, "Guro, susunod po ako sa Inyo saan man Kayo magpunta."
[8:20] Pero sinabi sa Kanya ni Jesus, "Ang mga sora ay may mga lungga at mayroong mga pugad ang mga ibon sa himpapawid, pero ang Anak ng Tao'y wala man lang lugar na mahigaan ang ulo Niya.
[8:21] Isa namang alagad Niya ang nagsabi sa Kanya, "Panginoon, hayaan N'yo po muna ring umalis ako para ilibing ang tatay ko.
[8:22] Pero sinabi ni Jesus sa kanya, "Sumunod ka sa Akin, at hayaan mo ang mga patay na ilibing ang kanilang mga patay."
[8:23] At pagsakay Niya sa loob ng malaking banka sinundan Siya ng mga alagad Niya.
[8:24] At bigla na lang may isang malakas na unos na dumating sa gitna ng dagat, na halos ​ang bangka ay lumubog na sa lakas ng mga alon, pero Siya ay natutulog.
[8:25] At paglapit ng mga alagad Niya, ginising Siya habang sinasabi, "Panginoon, iligtas N'yo po kami! Mamamatay na tayo!"
[8:26] At sinabi Niya sa kanila, "Bakit kayo takot, kayong maliliit ang pananalig?" Kaya't pagkabangon ay sinaway Niya ang mga hangin at ang dagat, at nagkaroon ng matinding katahimikan.
[8:27] Pero ang mga tao'y nagulat habang sinasabi, "Ano'ng klaseng nilalang ito na kahit ang mga hangin at ang dagat ay sumusunod sa Kanya?"
[8:28] At pagdating Niya sa kabilang ibayo, doon sa lupain ng mga Gergesenyo, sinalubong Siya ng dalawang inaalihan ng mga demonyo na lumalabas mula sa mga libingan. Sobrang babangis nila kaya't walang may lakas loob na dumaan sa gitna ng rutang iyon.
[8:29] At bigla silang sumigaw na nagsabing, "Ano'ng kinalaman Mo sa amin, Jesus na Anak ng Diyos? Dumating Ka ba rito para pahirapan kami bago pa man dumating ang takdang panahon?"
[8:30] At sa lugar na malayo sa kanila ay may isang kawan ng napakaraming baboy na kumakain.
[8:31] At nakiusap sa Kanya ang mga demonyo na nagsabing, "Kung palalayasin N'yo po kami, payagan N'yo kaming pumunta sa loob ng mga kawan ng mga baboy."
[8:32] At sinabi Niya sa kanila, "Sige, pumunta kayo." Kaya't pagkalabas ay pumunta sila sa loob ng kawan ng mga baboy. At bigla nalang nagtakbuhan ang buong kawan ng mga baboy palusong sa bangin na papunta sa dagat at namatay sila sa ilalim ng tubig.
[8:33] Pero nagtakbuhan ang mga tagapag-alaga at pagka-alis papunta ng lungsod ay kinuwento nila lahat ng iyon at ang patungkol sa inaalihan ng demonyo.
[8:34] At biglang lumabas ang buong lungsod para salubungin si Jesus, at nang makita Siya'y nakiusap sila na umalis nalang Siya mula sa lugar nila.
[9:1] At pagkasakay sa loob ng bangka ay tumawid Siya sa kabila at nakarating sa loob ng Kanyang sariling lungsod.
[9:2] At biglang dinala nila sa Kanya ang isang paralitiko na nakahiga sa banig. At nang makita ni Jesus ang pananalig nila, sinabi Niya sa paralitiko, "Matuwa ka anak, napatawad na sa'yo ang mga kasalanan mo."
[9:3] At bigla nalang ilan sa mga kilalang tagapagturo ay nagsalita sa loob-loob nila, "Nilalapastangan Niya ang Diyos!"
[9:4] Kaya't si Jesus, na alam ang mga iniisip nila, ay sinabi, "Bakit kayo nag-iisip ng masama sa kaibuturan ng mga puso n'yo?
[9:5] Dahil ano ba ang mas madali, ang sabihin, 'Napatawad ka na sa mga kasalanan,' o ang sabihin, 'Bumangon ka at maglakad?'
[9:6] Pero para malaman N'yo na may kapangyarihan ang Anak ng Tao sa ibabaw ng lupa na magpatawad sa mga kasalanan." Sabay sinabi Niya sa paralitiko, "Pagkabangon ay bitbitin mo 'yang banig at umuwi ka na sa bahay mo."
[9:7] At pagtayo ay umalis siya pauwi sa bahay niya.
[9:8] At ng masaksihan ng mga tao, humanga sila at nagpuri sa Diyos na nagbigay ng ganitong kapangyarihan sa mga tao.
[9:9] At sa pag-alis ni Jesus mula sa lugar na iyon, nakita Niya ang taong binansagang Mateo na nakaupo sa bayaran ng buwis. Kaya't sinabi Niya rito, "Sumunod ka sa Akin." At tumayo ito, sabay sunod sa Kanya.
[9:10] At dumating ang pagkakataon na siya'y nakisalong kumain sa loob ng isang bahay, at kapansin-pansin na maraming kolektor ng buwis at mga makasalanan na pagdating ay nakisalo kay Jesus at sa mga alagad Niya.
[9:11] At nang malaman ito ng mga Pariseo ay sinabi nila sa mga alagad Niya, "Ano'ng dahilan bakit kumakain ang Guro n'yo kasama ng mga kolektor ng buwis at mga makasalanan?"
[9:12] Pero nang madinig 'yon ni Jesus ay sinabi Niya sa kanila, "Hindi na kailangan ng manggagamot ang mga may malusog na pangangatawan, maliban sa mga may sakit.
[9:13] Pero pagkauwi n'yo ay aralin n'yo kung ano ito, 'Ang gusto Ko'y kahabagan at hindi paghahandog.' Dahil hindi Ako dumating para tawagin ang mga matuwid kundi ang mga makasalanan tungo sa pagbabago."
[9:14] Kaya naman sinabi ng mga alagad ni Juan paglapit sa Kanya, "Ano pong dahilan bakit kami at ang mga Pariseo ay madalas na mag-ayuno pero ang mga alagad N'yo po ay hindi nag-aayuno?"
[9:15] At sinabi sa kanila ni Jesus, "Hindi maaari na ang mga kaibigan ng ikakasal na lalake ay magdalamhati hangga't kasama pa nila ang lalaking ikakasal. Pero darating ang mga araw kung kailan kukunin mula sa kanila ang lalaking ikakasal, at sa panahong iyon ay mag-aayuno sila.
[9:16] At walang naglalagay ng tagpi ng bagong tela sa isang lumang damit, dahil babatakin nito ang pinagtagpian dito mula sa damit at magkakaroon ng mas malalang sira.
[9:17] Hindi rin sila naglalagay ng bagong katas ng ubas sa mga lumang lalagyang balat, pero kung hindi ay papuputukin nito ang mga lalagyang balat at ang katas ng ubas ay matatapon lang. Sisirain din nito ang mga lalagyang balat. Kung hindi ay nilalagay nila ang bagong katas ng ubas sa loob ng mga bagong lalagyang balat, at parehas silang naiingatan.
[9:18] Habang sinasabi Niya ang mga ito sa kanila, bigla nalang may isang opisyal na paglapit ay pinagsasamba Siya habang sinasabing, "Ang dalagita ko po ay kamamatay lang ngayon, pero pumunta po Kayo't ilapat ang kamay N'yo sa kanya at siya'y mabubuhay!"
[9:19] Kaya't pagtayo ni Jesus ay sumunod sa kanya, pati ang mga alagad Niya.
[9:20] At bigla nalang may isang ginang na dinurugo ng 12 taon na paglapit sa likuran ay hinipo ang laylayan ng damit Niya.
[9:21] Dahil sa loob-loob niya ay sinabi niya, "Kung mahipo ko lang ang damit Niya, gagaling ako."
[9:22] At nang lumingon si Jesus at nakita siya, sinabi Niya, "Huwag kang mahiya, anak; ang pananalig mo ang nagpagaling sa'yo." Kaya't gumaling na ang ginang mula sa oras na 'yon.
[9:23] At pagdating ni Jesus sa loob ng bahay ng opisyal, at nakita ang mga manunugtog ng plauta, pati na ang maraming taong nag-iingay,
[9:24] sinabi Niya sa kanila, "Magsibalik na kayo dahil hindi patay ang dalagita, kundi natutulog lang." At pinagtawanan nila Siya.
[9:25] At nang mapaalis na nila ang maraming tao, pagpasok sa loob ay hinawakan Niya ang kamay nito, at bumangon ang dalagita.
[9:26] Kaya't kumalat ang balitang ito sa buong lupaing iyon.
[9:27] At pag-alis roon ni Jesus ay sinundan Siya ng dalawang bulag na sumisigaw at sinasabi, "Kahabagan N'yo po kami, Anak ni David!"
[9:28] At pagdating sa loob ng bahay, pinuntahan Siya ng mga bulag at sinabi sa kanila ni Jesus, "Naniniwala ba kayo na magagawa Kong gawin ito?" Sinabi nila sa Kanya, "Opo, Panginoon."
[9:29] Kaya't pagkahawak Niya sa mga mata nila ay sinabi," Mangyari nga sa inyo ayon sa pananalig n'yo."
[9:30] At ang mga mata nila ay nabuksan. Pero mahigpit silang pinagbilinan ni Jesus na nagsabing, "Siguraduhin n'yong walang makakaalam nito."
[9:31] Pero nang makaalis na ay pinagkalat nila ang tungkol sa Kanya sa buong lupaing iyon.
[9:32] At nang sila'y papaalis na ay biglang dinala nila sa Kanya ang isang taong pipi't bingi na inaalihan ng demonyo.
[9:33] At nang mapalabas ang demonyo, ay nagsalita ang pipi't bingi. Kaya't nagulat ang mga tao na nagsasabing, "Kailanma'y wala pang naipakitang ganitong klase sa loob ng Israel!"
[9:34] Pero sinabi ng mga Pariseo, "Sa pamamagitan ng prinsipe ng mga demonyo Siya ay nagpapalayas ng mga demonyo."
[9:35] At nag-iikot si Jesus sa lahat ng mga lungsod at mga baranggay, nagtuturo sa loob ng mga simbahan nila, at nag-aanunsyo ng mensahe ng kaligtasan ng Kaharian, gayundin, nagpapagaling ng bawat karamdaman at bawat sakit sa katawan sa gitna ng madla.
[9:36] At nang pagmasdan Niya ang makapal na tao, naantig ang damdamin Niya para sa kanila, dahil sila'y pagod at nanlulupaypay, parang mga tupang walang tagapag-alaga.
[9:37] Kaya't sinabi Niya sa mga alagad Niya, "Sa totoo lang, napakaraming aanihin, pero ang mga manggagawa ay kakaunti lamang.
[9:38] Kaya't hilingin n'yo sa May-ari ng anihan na magpadala pa ng mga manggagawa sa loob ng anihan Niya.
[10:1] At nang palapitin ang 12 mga alagad Niya, binigyan Niya sila ng kapangyarihang pasunurin ang mga maruruming espiritu para palayasin sila at magpagaling ng bawat karamdaman at bawat panghihina ng katawan.
[10:2] At ang mga pangalan ng 12 mga apostol ay ito: ang una ay si Simon na kung tawagin ay Pedro at Andres na kapatid niya; si Santiago ni Zebedeo, at Juan na kapatid niya;
[10:3] Si Felipe at Bartolome, Tomas at Mateo ang kolektor ng buwis, si Santiago ni Alfeo, at si Lebeo na ang apelyido ay Tadeo.
[10:4] Simon na Kananeo, at Judas Iskariote na nagkanulo rin sa Kanya.
[10:5] Ang 12 na ito ay pinadala ni Jesus matapos silang pagbilinan na nagsasabing, "Huwag kayong pumunta patungo sa daanan ng mga Hentil at huwag kayong papasok sa loob ng lungsod ng mga Samaritano.
[10:6] Pero sa halip ay pumunta kayo doon sa mga tupang nagkakamatayan na kabilang sa tahanan ni Israel.
[10:7] At pagpunta roon ay ipahayag n'yo sa madla at sabihing, 'Ang Kaharian ng Kalangitan ay lumapit na!'
[10:8] Pagalingin n'yo ang may sakit, linisin n'yo ang mga ketongin, ibangon n'yo ang mga patay, palayasin n'yo ang mga demonyo: tinanggap n'yo ng walang bayad, ibigay n'yo ng walang bayad.
[10:9] Huwag kayong magdala ng ginto, o pilak, ni pera sa loob ng mga sinturon n'yo,
[10:10] maski na baunan para sa biyahe, ni dalawang damit o sandalyas, o isang tungkod: dahil ang manggagawa ay karapat-dapat tumanggap ng pangangailangan niya.
[10:11] At saan mang lungsod kayo pumunta o baranggay kayo pumasok, hanapin n'yo kung sino'ng tao roon ang karapat-dapat, at doon kayo manatili hanggang sa pag-alis n'yo.
[10:12] At pagkapasok n'yo sa loob ng tahanan, kumustahin n'yo ang mga naroroon.
[10:13] At kung totoong ang tahanan ay karapat-dapat, igawad n'yo rito ang kapayapaan n'yo. Pero kung hindi ito karapat-dapat, bawiin n'yo ang kapayapaan n'yo.
[10:14] At kung sinumang hindi tatanggap sa inyo ni pakikinggan ang mga salita n'yo, pag-alis n'yo sa bahay o sa lungsod na iyon, ay ipagpag n'yo ang alikabok sa mga talampakan n'yo.
[10:15] Sinasabi Ko sa inyo ang totoo, magiging mas madali pang pagbigyan ang lupain ng Sodom at Gomora sa Araw ng Paghuhukom kaysa sa lungsod na iyon.
[10:16] Pansinin n'yo, pinadadala Ko kayo na parang mga tupa sa gitna ng mga asong gubat: kaya't maging matalino kayo gaya ng mga ahas pero maamong gaya ng mga kalapati.
[10:17] Pero mag-ingat kayo mula sa mga tao, dahil dadalhin nila kayo sa mga hukuman at parurusahan nila kayo sa loob ng mga simbahan nila.
[10:18] At ipadadala rin kayo sa harapan ng mga gobernador at ng mga hari dahil sa Akin, bilang patotoo sa kanila at sa mga bansa.
[10:19] Pero kapag dinala nila kayo, huwag kayong mag-alala kung paano o ano'ng dapat n'yong sabihin: dahil ibibigay sa inyo sa mismong oras na 'yon ang dapat n'yong sabihin,
[10:20] dahil hindi kayo ang magsasalita, kundi ang Espiritu ng Ama n'yo na nagsasalita mula sa kaibuturan n'yo.
[10:21] At ipagkakanulo ng kapatid ang kapatid para mamatay, at ama ang anak: at magrerebelde ang mga anak laban sa mga magulang, at ipapapatay sila.
[10:22] At kamumuhian kayo ng lahat dahil sa pangalan Ko. Pero ang maging tapat hanggang sa wakas ay siyang maliligtas.
[10:23] Pero pagka inusig nila kayo sa loob ng lungsod na ito, lumikas kayo sa ibang lugar: dahil sasabihin Ko sa inyo ang totoo, hinding hindi n'yo matatapos ang mga lungsod ng Israel hanggang sa dumating na ang Anak ng Tao.
[10:24] Ang tagasunod ay hindi higit kaysa sa tagapagturo, ni ang alipin higit kaysa sa panginoon niya.
[10:25] Sapat na sa estudyante na maging tulad sa kanyang guro at ang alipin na matulad sa panginoon niya. Kung tinawag nilang Beelzebub ang pinuno ng tahanan, paano pa kaya ang mga kapamilya niya?
[10:26] Kaya't huwag kayong matakot sa kanila; dahil walang nakatago na di malalantad, at lihim na di mabubunyag.
[10:27] Ang sinasabi Ko sa inyo sa gitna ng dilim ay sabihin n'yo sa gitna ng liwanag; at ang narinig n'yo sa loob ng taynga ay ipagsigawan n'yo sa ibabaw ng mga bubungan.
[10:28] At huwag kayong matakot mula sa mga pumapatay ng katawan pero hindi kayang pumatay ng kaluluwa. Pero sa halip, katakutan n'yo ang may kakayahang wasakin ang kaluluwa pati na rin ang katawan sa loob ng impiyerno.
[10:29] Hindi ba't nabibili ng bente sentimo ang dalawang pirasong maya? pero hindi babagsak sa ibabaw ng lupa ang isa sa kanila na walang pahintulot ang Ama n'yo.
[10:30] Pero kayo, maski na mga buhok sa ulo ay bilang lahat.
[10:31] Kaya't huwag kayong matakot, mas mahalaga kayo kaysa sangkatutak na maya.
[10:32] Kaya't lahat nang magpapahayag ayon sa mga salita Ko sa harap ng mga tao ay siya Ko ring ipapahayag sa harap ng Ama Ko na nasa kalangitan.
[10:33] Pero ang sinumang magkaila sa Akin sa harap ng mga tao ay siya Ko ring ikakaila sa harap ng Ama Ko na nasa kalangitan.
[10:34] Huwag n'yong akalain na dumating Ako para maghasik ng masayang pakikipag-ugnayan sa ibabaw ng daigdig. Hindi Ako dumating para magdala ng masayang pakikipag-ugnayan kundi ng patalim.
[10:35] Dahil dumating Ako para maghati sa dalawang partido ang isang tao laban sa ama niya, pati na babaing anak laban sa ina niya, at hipag laban sa biyenan nito.
[10:36] At ang mga kaaway ng tao ay ang mga kapamilya niya.
[10:37] Ang nagmamahal sa ama o ina higit sa Akin ay hindi karapat-dapat sa Akin; at ang nagmamahal sa anak na lalake o babae higit sa Akin ay hindi karapat-dapat sa Akin.
[10:38] Kaya't ang hindi nagpapasan ng krus niya at sumusunod sa likuran Ko ay hindi karapat-dapat sa Akin.
[10:39] Ang nagkamit ng kanyang hininga ay mawawalan nito; pero ang siyang mawalan ng hininga alang-alang sa Akin ay magkakamit nito.
[10:40] Ang tumatanggap sa inyo, sa Akin tumatanggap; at ang sa Aki'y tumatanggap ay tumatanggap sa Kanya na nagpadala sa Akin.
[10:41] Ang tumatanggap sa isang propeta sa ngalan ng isang propeta ay tatanggap ng gantipala ng isang propeta. At ang tumatanggap sa isang taong matuwid sa ngalan ng isang taong matuwid ay tatanggap ng gantipala ng isang taong matuwid.
[10:42] At sinumang magbigay sa isa sa mga maliliit na ito ng isang baso ng malamig na inumin dahil lang sa pangalan ng isang alagad, sinasabi Ko sa inyo ang totoo, hinding-hindi niya mawawala ang kanyang gantimpala."
[11:1] At nangyari nang matapos si Jesus magbilin sa 12 mga alagad Niya, umalis Siya mula roon para magturo at magpahayag sa madla sa loob ng mga lungsod nila.
[11:2] At si Juan, nang marinig sa loob ng bilangguan ang mga ginagawa ni Kristo, ay nagpadala ng dalawa sa mga alagad niya.
[11:3] Sinabi nito sa Kanya, "Ikaw na ba ang Siyang dapat na dumating o maghihintay pa kami ng iba?"
[11:4] At pagsagot ni Jesus ay sinabi sa kanila, "Pag-alis n'yo ay ibalita n'yo kay Juan ang naririnig at nakikita n'yo:
[11:5] mga bulag na nagbalik ang paningin at mga pilay na nakalakad; mga ketongin na nalinis, pati mga binging nakakarinig na, mga patay na binangon, at mga dukhang nakatanggap ng masayang balita.
[11:6] At mapalad ang siyang sinumang hindi mag-aalinlangan sa Akin.
[11:7] At nang paalis na ang mga ito, nagsimulang magsalita si Jesus sa mga tao tungkol kay Juan, "Ano talaga ang pinunta n'yo at gustong makita sa gitna ng ilang? Tambong winawasiwas ng hangin?
[11:8] Pero ano ba talaga ang pinunta n'yo at gustong makita? Isang taong nakasuot ng kumportableng damit? Pansinin n'yo, ang mga nakasuot lagi ng mga kumportableng damit ay nasa loob ng mga bahay ng mga hari.
[11:9] Pero ano ang pinunta n'yo at gustong makita? Isang propeta? Sasabihin Ko sa inyo, tunay nga at higit pa sa isang propeta.
[11:10] Dahil ito ang naisulat patungkol sa kanya, 'Tignan n'yo, ipinapadala Ko ang mensahero Ko sa unahan Mo. Siya'ng maghahanda ng Iyong daraanan sa harapan Mo.'
[11:11] Sinasabi Ko sa inyo ang totoo, wala pang lumilitaw mula sa mga isinilang ng mga kababaihan na mas dakila kay Juan na Tagalublob: pero ang mas aba sa loob ng Kaharian ng Kalangitan ay mas dakila sa kanya.
[11:12] Pero mula sa panahon ni Juan na Tagalublob hanggang ngayon, ang Kaharian ng Kalangitan ay dinadaan na sa puwersahan at mga mapipilit silang sumusunggab nito.
[11:13] Dahil lahat ng mga propeta at Ang Kautusan hanggang kay Juan ay nagpahiwatig sa mga bagay na darating.
[11:14] Kaya't kung gugustuhin n'yong tanggapin, siya ay ang Elias na dapat dumating.
[11:15] Ang may tayngang pandinig, hayaan siyang makinig.
[11:16] Pero kanino Ko ihahalintulad ang henerasyong ito? Katulad nito ang mga maliliit na bata na nakaupo sa plasa, at tinatawag ang mga kasamahan nila,
[11:17] at sinasabing, 'Tinugtugan namin kayo ng plauta at hindi kayo sumayaw; nag-iyakan kami sa harap n'yo at hindi man lang kayo nalungkot.'
[11:18] dahil nagpakita si Juan na di kumakain ni umiinom, kaya't sinasabi nila, 'May demonyo siya!'
[11:19] Dumating ang Anak ng Tao na kumakain at umiinom, pero sinasabi naman nila, 'Tignan n'yo, isang taong matakaw at palainom, kaibigan ng mga kolektor ng buwis at mga makasalanan. Kaya't ang karunungan ay naturingang tama sa pamamagitan ng mga anak niya.
[11:20] Kaya't sinimulan Niyang batikusin ang mga lungsod kung saan nangyari ang karamihan sa mga himala Niya, dahil hindi sila nagbago.
[11:21] Kawawa ka Korazin! Kawawa ka Betsaida! Dahil kung sa Tiro at Sidon nangyari ang mga himala na ginawa sa inyo, matagal na sana silang nagsisi na nakadamit ng sako at puno ng abo!
[11:22] Pero sinasabi Ko sa inyo na mas magiging madali pang pagbigyan ang Tiro at Sidon sa Araw ng Paghuhukom kaysa sa inyo.
[11:23] At ikaw Capernaum na itinaas hanggang sa langit ay ibabagsak sa impiyerno! Dahil kung sa Sodom nangyari ang mga himalang ginawa sa kalagitnaan mo, nanatili pa sana ito hanggang sa ngayon.
[11:24] Pero sinasabi Ko sa inyo na mas magiging madali pang pagbigyan ang lupain ng Sodom sa Araw ng Paghuhukom kaysa sa'yo.
[11:25] Sa pagkakataon na iyon ay sumagot si Jesus at sinabi, "Pinupuri Ko po kayo Ama, Panginoon ng langit at ng lupa dahil itinago N'yo po ang mga bagay na ito mula sa mga eksperto at mga bihasa, at ipinakita N'yo po ang mga ito sa mga maliliit na bata.
[11:26] Tunay nga po Ama, dahil ganitong paraan ang naging kalugud-lugod sa Inyong harapan.
[11:27] Lahat ng bagay ay ipinaubaya na sa Akin sa ilalim ng Ama Ko, at walang nakakakilala sa Anak kundi ang Ama, at walang nakakakilala sa Ama kundi ang Anak at sinumang gustuhin ng Anak na ipakilala.
[11:28] Lumapit kayo sa Akin, lahat ng napapagod at may bigat na dinadala, at pagpapahingahin Ko kayo.
[11:29] Dalhin n'yo ang pamatok Ko at matuto kayo sa Akin, dahil maamo Ako at may mababang kalooban, at matutuklasan n'yo ang kapahingahan sa mga kaluluwa n'yo.
[11:30] Dahil ang pamatok Ko'y maginhawang gamitin at ang dalahin Ko ay magaan.
[12:1] Sa pagkakataong iyon sa araw ng Pamamahinga, dumaan si Jesus sa gitna ng taniman. Pero ang mga alagad Niya ay gutom na kaya't sinimulan nilang pitasin ang mga butil ng trigo at kumain.
[12:2] Pero nang makita ito ng mga Pariseo ay sinabi sa Kanya, "Tignan Mo, ginagawa ng mga alagad Mo ang hindi dapat gawin sa araw ng Pamamahinga.
[12:3] Pero ang sabi Niya sa kanila, "Hindi n'yo ba nabasa ang ginawa ni David, nang siya mismo'y magutom at ang mga kasama niya?
[12:4] Kung paano siya pumasok sa loob ng Bahay ng Diyos at kumain ng mga panghandog na tinapay na hindi niya dapat kainin ni ang mga kasama niya, kundi para sa mga pari lang?
[12:5] O hindi n'yo ba nabasa ang nakalagay sa Kautusan na sa mga araw ng Pamamahinga ang mga pari sa loob ng Templo ay binabaliwala ang Pamamahinga pero sila'y walang sala?
[12:6] Pero sinasabi Ko sa inyo na ang mas dakila sa Templo ay narito.
[12:7] Pero kung nauunawaan n'yo lang kung ano ang, 'Kahabagan ang gusto Ko at hindi handog,' hindi n'yo sana binigyang sala ang walang sala.
[12:8] Dahil ang Anak ng Tao ay Panginoon rin ng Pamamahinga.
[12:9] At pagkatapos umalis doon, pumunta Siya sa loob ng simbahan nila.
[12:10] At kapansin-pansin, may tao roon na may tuyot na kamay. Pero sa layuning maakusahan Siya, tinanong nila Siya at nagsabi kung tama bang magpagaling sa mga araw ng Pamamahinga.
[12:11] Pero ang sabi Niya sa kanila, "Sino kayang tao sa inyo na pagka nagkaroon ng isang tupa at kung sakaling mahulog ito sa gitna ng bangin sa araw ng Pamamahinga ang hindi ito susunggaban at hahanguin?
[12:12] Gaano pang higit na mahalaga, kung gayon, ang isang tao kaysa sa isang tupa? Kaya naman, tama lang na gumawa ng mabuti sa mga araw ng Pamamahinga.
[12:13] Kaya't sinabi Niya sa tao, "Iunat mo ang kamay mo." Inunat nga niya at ito'y nagbalik sa dating kundisyon, kasing ayos ng kabila.
[12:14] Pero pagkalabas ng mga Pariseo, sila'y nagdaos ng isang pagpupulong laban sa Kanya para pag-usapan kung paano Siya pababagsakin.
[12:15] Pero nang malaman ni Jesus, umalis Siya mula sa lugar na iyon. Sinundan pa rin Siya ng sangkatutak na tao, at pinagaling Niya silang lahat.
[12:16] At mahigpit Siyang nagbilin sa kanila na huwag nila Siyang ipakilala sa madla.
[12:17] Para matupad ang binanggit sa pamamagitan ng propeta Isaias na nagsasabing,
[12:18] "Tignan mo, ang lingkod Ko na Aking pinili, ang minamahal Ko kung saan nakatagpo ng tuwa ang kaluluwa Ko. Ilalagay Ko ang Espiritu Ko sa Kanya, at katarungan sa mga bansa'y ihahayag Niya.
[12:19] Hindi Siya makikipag-away ni maghihinaing, o hahayaang madinig ninuman ang tinig Niya sa gitna ng mga lansangan.
[12:20] Winasak na tambo'y hindi Niya babaliin, at umuusok na mitsa'y hindi Niya papatayin hanggang sa madala Niya sa tagumpay ang katarungan.
[12:21] At mga bansa'y aasa sa Kanyang pangalan.
[12:22] Sa pagkakataong iyon ay dinala sa Kanya ang isang inaalihan ng demonyo, na bulag at di makapagsalita. At pinagaling Niya ito kaya't ang bulag at pipi ay sabay na nakapagsalita at nakakita.
[12:23] Kaya't namangha ang buong madla at sinabi nila, "Baka ito na ang Anak ni David?"
[12:24] Pero nang marinig ng mga Pariseo ay sinabi nila, "Hindi Niya mapapalabas ang mga demonyo maliban sa tulong ni Beezebub na pinuno ng mga demonyo!"
[12:25] Pero nang malaman ni Jesus ang mga iniisip nila, sinabi Niya sa kanila, "Bawat kahariang nahahati laban sa sarili nito ay maglalaho, at bawat lungsod o tahanan na nahahati laban sa sarili nito ay di magtatagal.
[12:26] At kung pinapalayas ni Satanas si Satanas, nahati na siya laban sa kanyang sarili. Paano ngayon magtatagal ang kaharian niya?
[12:27] At kung sa tulong ni Beelzebub ay nagpapalayas Ako ng mga demonyo, sa tulong nino nagpapalayas ang mga anak n'yo? Dahil rito, sila ang magiging mga hurado n'yo.
[12:28] Pero kung nagpapalayas Ako ng mga demonyo sa tulong ng Espiritu ng Diyos, totoo ngang dumating na sa inyo ang Kaharian ng Diyos.
[12:29] O sa anong paraan magagawa ninuman na pumasok sa loob ng bahay ng malakas at nakawin ang mga kagamitan nito malibang igapos niya muna iyong malakas? At sa puntong iyon pa lang niya mananakawan ang bahay nito.
[12:30] Ang hindi Ko kakampi ay kalaban Ko, at ang hindi nakikipagniig na kasama Ko ay magkakawatak-watak.
[12:31] Dahil dito ay sinasabi Ko sa inyo, bawat kasalanan at panlalapastangan sa Diyos ng mga tao ay patatawarin, pero walang patatawarin sa mga taong nilalapastangan ang Espirtu.
[12:32] Kaya't sinuman na magsalita ng isang bagay laban sa Anak ng Tao, siya'y mapapatawad pa; pero sinuman na magsalita laban sa Banal na Espiritu, siya ay hindi na mapapatawad. Hindi rito sa buhay na ito, ni doon man sa darating.
[12:33] Alin man sa dalawa: gawin n'yong mabuti ang puno, mabuti rin ang bunga nito; o gawin n'yong masama ang puno, masama rin ang bunga nito. Dahil ang puno ay nakikilala mula sa bunga.
[12:34] Mga anak ng ahas, paano n'yo kakayaning magsalita ng mga magagandang bagay gayong kayo'y masasama? Dahil nagsasalita ang bibig ayon sa mga bagay na pumupuno sa kalooban.
[12:35] Ang mabuting tao, mula sa mabubuting bagay na naipon sa puso niya ay naglalabas ng mabubuti; ang masamang tao naman, mula sa mga masasamang bagay na naipon niya ay naglalabas ng masasama.
[12:36] Pero sinasabi Ko sa inyo na kada walang katuturang salita, at anumang sabihin ng mga tao, ay bibigyan nila ng kaukulang paliwanag ang dahilan nito sa Araw ng Paghuhukom.
[12:37] Dahil sa pamamagitan ng mga salita mo'y ituturing kang matuwid at sa pamamagitan ng mga salita mo'y hahatulan kang maparusahan.
[12:38] Kaya't sumagot ang ilang mga dalubhasa sa Biblia at mga Pariseo na nagsabing, "Guro, gusto po naming makasaksi ng palatandaan mula sa Inyo."
[12:39] Pero pagsagot Niya ay sinabi sa kanila, "Ang masama at mapangalunyang henerasyon ay naghahanap ng palatandaan? Pero walang ibibigay na palatandaan dito maliban sa palatandaan ng propeta Jonas.
[12:40] Dahil kung paano noon si Jonas na tatlong araw at tatlong gabing nasa loob ng tiyan ng balyena, ang Anak ng Tao rin ay mananatili ng tatlong araw at tatlong gabi sa kaloob-looban ng daigdig.
[12:41] Mga kalalakihan ng Nineve ay babangon kasama ng henerasyong ito doon sa Paghuhukom at hahatulan itong maparusahan dahil nagsisi sila sa gitna ng mensahe ni Jonas. Pero pansinin n'yo, higit pa kay Jonas ang narito!
[12:42] Yung Reyna ng Katimugan ay babangon sa kalagitnaan ng Paghuhukom kasama ng henerasyong ito at hahatulan itong maparusahan, dahil naglakbay siya mula pa sa dulo ng daigdig para lang marinig ang karunungan ni Solomon. Pero pansinin n'yo higit pa kay Solomon ang narito!
[12:43] Pero pagka ang maruming espiritu ay lumabas mula sa tao, pumupunta ito sa mga lugar na walang tubig sa paghahanap ng mapagpapahingahan, pero hindi niya mahahanap.
[12:44] Sa puntong iyon ay sasabihin niya, 'Babalik nako papunta sa bahay ko kung saan ako lumabas.' At pagdating roon ay matatagpuan niya itong bakante, malinis at nakadekorasyon.
[12:45] Kaya lalabas siya at kukuha ng pitong iba pang espiritung makakasama niya na mas masama pa sa kanya at pagpasok sa loob ay maninirahan sila roon. Kaya't ang kinahinatnan ng taong ito ay naging mas malala pa sa nauna. Ganito rin ang mangyayari sa masamang henerasyong ito.
[12:46] At habang Siya ay nagsasalita pa sa mga tao, kapansin-pansin ang ina at ang mga kapatid Niyang lalake ay nakatayo sa labas, naghahanap ng pagkakataong makausap Siya.
[12:47] Kaya't may nagsabi sa Kanya, "Tignan N'yo po, ang ina N'yo at ang mga kapatid N'yo ay nakatayo sa labas, hinahanap po Kayo para makausap."
[12:48] Pero pagkasagot ay sinabi Niya sa nagsabi sa Kanya, "Sino ba ang ina Ko, at sino ba ang mga kapatid Ko?"
[12:49] At pagkaunat ng kamay Niya sa direksyon ng mga alagad Niya, sinabi Niya, "Tignan mo, ang nanay Ko at ang mga kapatid Ko."
[12:50] Dahil sinumang gumawa ng kalooban ng Ama Ko na nasa kalangitan ay siya Kong kapatid na lalake, at kapatid na babae, at saka nanay.
[13:1] Sa loob rin ng araw na iyon, paglabas ni Jesus mula sa bahay, ay naupo Siya sa tabing dagat.
[13:2] At nakipagniig sa Kanya ang napakaraming tao, kaya naman naupo Siya pagkasakay sa loob ng bangka habang ang buong madla ay nakapuwesto sa baybayin.
[13:3] At marami Siyang sinabi sa kanila gamit ang mga talinghaga. Sinabi Niya, "Tignan n'yo 'to, umalis ang nagtatanim para magtanim.
[13:4] At habang siya ay nagtatanim na, may ilang nalaglag sa tabing daan, at dumating ang mga ibon at inubos ang mga ito.
[13:5] Ang iba naman ay nalaglag sa ibabaw ng mga mabatong lugar kung saan walang maraming lupang makapitan, at mabilis itong sumibol dahil sa walang malalim na lupang makapitan.
[13:6] Pero pagsikat ng araw, naluto ito. Dahil rin sa walang sumusuportang ugat, natuyo ito.
[13:7] Ang iba naman ay nalaglag doon sa dawagan pero lumago ang mga dawag at sinakal ang mga ito.
[13:8] Ang iba naman ay nalaglag doon sa magandang lupa, at namunga ito ng 100, at may ilan 60, may ilan naman 30.
[13:9] Ang may mga taynga para makinig, hayaan itong makinig.
[13:10] At paglapit ng mga alagad ay sinabi sa Kanya, "Bakit po sa pamamagitan ng mga talinghaga Kayo nagsasalita sa kanila?"
[13:11] Sumagot Siya at sinabi sa kanila, "Dahil ipinagkaloob sa inyo na malaman ang mga hiwaga ng Kaharian ng Kalangitan, pero hindi ito ipinagkaloob sa kanila.
[13:12] Dahil sinumang mayroon nito, sa kanya ito ibibigay, at mananagana pa siya; pero sinumang di nagtataglay nito, kahit iyong mayroon siya ay kukunin pa sa kanya.
[13:13] Ito ang dahilan kaya Ako nagsasalita sa kanila sa pamamagitan ng talinghaga, dahil tumitingin nga sila, di naman makakita at nakikinig nga sila, di naman makarinig at di rin nila maunawaan.
[13:14] Kaya't natupad sa kanila ang ipinahiwatig ni Isaias na sinasabing, 'Pakikinggan n'yo sa taynga pero hinding hindi n'yo mauunawaan, at sa pagtingin n'yo ay makikita n'yo, pero hinding hindi n'yo maiintindihan.'
[13:15] Dahil manhid na ang puso ng mga taong ito, at hirap na silang makarinig sa taynga. Ipinikit pa nila ang mga mata nila, kundi'y baka makita ng mga mata nila at marinig ng mga taynga nila, at maintindihan ng puso nila at sila'y makapagsisi at mapagaling Ko sila.'
[13:16] Pero mapalad ang mga mata n'yo, dahil nakakakita sila, at ang mga taynga n'yo dahil nakakarinig sila.
[13:17] Dahil totoong sinasabi Ko sa inyo na maraming mga propeta at matutuwid ang nangarap makita ang mga nakikita n'yo pero hindi nila nakita; at mapakinggan ang mga naririnig n'yo pero hindi nila narinig.
[13:18] Kaya naman, pakinggan n'yo ang talinghaga ng manghahasik.
[13:19] Bawat nakikinig ng Salita ng Kaharian pero hindi ito naiintindihan, darating ang masama at dadakmain ang naitanim sa loob ng puso niya. Ito ay ang nalaglag sa gilid ng kalsada.
[13:20] At ang inihasik sa ibabaw ng mabatong mga lugar ay ang siyang nakikinig ng Salita at dali-daling tumatanggap nito ng may tuwa;
[13:21] pero walang ugat sa sarili, kundi ay panandalian lamang. Kaya't pag dating ng kahirapan o pag-uusig dahil sa Salita, dali-dali itong napapaayaw.
[13:22] At ang naitanim naman sa gitna ng dawagan ay ang siyang nakikinig ng Salita pero ang alalahanin sa mundong ito at ang pandaraya ng kayamanan ay sinasakal ang Salita, kaya't ito'y hindi nagiging mabunga.
[13:23] Pero ang inihasik sa ibabaw ng magandang lupa ay ang siyang nakikinig ng Salita at nakakaunawa na talaga namang namunga at may isang nakakapamunga ng 100, at may 60, at may 30.
[13:24] Nagbigay Siya ng isa pang talinghaga sa kanila. Sinabi Niya, "Ang Kaharian ng Kalangitan ay katulad sa isang tao na naghasik ng mabuting binhi sa gitna ng taniman n'ya.
[13:25] Pero sa kalagitnaan ng pagtulog ng mga tao, dumating ang kalaban niya at naghasik ng masasamang damo sa pagitan ng trigo at umalis.
[13:26] Kaya't nang tumubo na ang dahon at magbigay bunga, saka din naman lumitaw ang masasamang damo.
[13:27] Kaya't paglapit ng tauhan ng pinuno ng tahanan ay sinabi sa kanya, "Amo, hindi po ba magandang binhi ang itinanim n'yo sa gitna ng inyong taniman? Kaya't paano pong nangyari na mayroon itong masasamang damo?
[13:28] Pero ang sabi Niya sa kanila, 'Kalabang mortal ang gumawa nito.' At sinabi ng tauhan sa kanila, 'Gusto n'yo po ba ngayong puntahan namin para kunin ang mga ito?'
[13:29] Pero ang sabi nito, 'Huwag, kundi baka habang kinukuha n'yo ang masasamang damo ay mabunot n'yo kasama ng mga ito ang trigo.'
[13:30] Pabayaan n'yong parehas na lumago hanggang sa anihan; at pagdating ng panahon ng anihan ay sasabihin ko sa manggagapas, 'Tipunin n'yo muna ang masasamang damo at sama-sama n'yo silang itali sa isang tabi para sunugin ang mga ito. Sama-sama n'yo ring dalhin ang trigo sa loob ng kamalig ko.'"
[13:31] Nagbigay Siya ng isa pang talinghaga sa kanila. Sinabi Niya, "Ang Kaharian ng Kalangitan ay tulad sa isang butil ng mustasa na pagkakuha ng isang tao ay itinanim sa gitna ng taniman nito.
[13:32] Totoong ito na ang pinakamaliit sa lahat ng mga binhi. Pero pagka tumubo na ito ay siyang pinakamalaki sa mga gulay, at ito'y nagiging puno. Kaya naman pinupuntahan ito ng mga ibon sa himpapawid at namumugad sa gitna ng mga sanga nito.
[13:33] Nagsabi pa Siya sa kanila ng isang talinghaga, "Ang Kaharian ng Kalangitan ay tulad sa lebadura na pagkakuha ng isang ginang ay hinalo sa tatlong baldeng harina hanggang sa lahat ng ito ay napaalsa.
[13:34] Lahat ng mga ito'y sinabi ni Jesus sa karamihan sa pamamagitan ng mga talinghaga, at hindi Siya nagsalita sa kanila ng di gumagamit ng talinghaga.
[13:35] Nang sa ganoon ay matupad ang sinabi sa pamamagitan ng propeta, na nagsasabing, "Bubuksan Ko ang bibig Ko sa pamamagitan ng mga talinghaga. Isisiwalat Ko ang mga lihim na bagay mula pa sa pagkakatatag ng sanlibutan."
[13:36] Sa puntong iyon, nang mapaalis na ang mga tao, ay pumunta si Jesus sa loob ng bahay. Kaya't lumapit sa Kanya ang mga alagad Niya sabay sabi, "Ipaliwanag N'yo po sa amin ang talinghaga ng masamang damo sa bukid."
[13:37] At sinabi Niya ang sagot sa kanila, "Ang naghahasik ng mabuting binhi ay ang Anak ng Tao;
[13:38] At ang bukid ay ang sanlibutan; at ang magandang binhi ay iyong mga anak ng Kaharian. Ang masamang damo naman ay ang mga anak ng masama.
[13:39] Ang kalaban naman na naghasik sa kanila ay ang diyablo; ang anihan naman ay katapusan ng panahon, at ang mga manggagapas ay mga anghel.
[13:40] Kaya't tulad ng masamang damo na inipon at sinunog sa apoy ganoon din naman ang mangyayari sa katapusan ng panahong ito.
[13:41] Ipapadala ng Anak ng Tao ang mga anghel Niya at pagsasama-samahin nila mula sa Kaharian Niya lahat ng mga nagtutulak ng kasalanan at ang mga gumagawa ng lahat ng uri ng paglabag sa Kautusan.
[13:42] At ihahagis nila ang mga ito sa loob ng Pugon ng Apoy kung saan magkakaroon ng malalakas na iyakan at ng pagngangalit ng mga ngipin.
[13:43] Sa panahong iyon ang mga matutuwid ay magniningning tulad ng araw sa loob ng Kaharian ng Ama nila. Ang may mga taynga para makinig ay makinig.
[13:44] Muli pa, ang Kaharian ng Kalangitan ay tulad sa kayamanang nakatago sa gitna ng bukirin na nang matuklasan ng isang tao ay itinago niya, at dahil sa tuwa nito ay umalis at ipinagbili ang lahat ng mayroon siya gaano man karami, pagkatapos ay binili niya ang bukiring iyon.
[13:45] Muli pa, ang Kaharian ng Kalangitan ay tulad sa isang taong mangangalakal na naghahanap ng magagandang perlas
[13:46] na nang matuklasan ang isang mamahaling perlas ay umalis, ipinagbili ang lahat ng mayroon siya, gaano man karami, at binili iyon.
[13:47] Muli pa, ang Kaharian ng Kalangitan ay tulad sa lambat na hinagis sa gitna ng dagat at nakakahango ng lahat ng klase;
[13:48] na nang mapuno na nila ay hinihila papunta sa pampang, at pagka upo'y nilalagay nila ang magaganda sa loob ng mga planggana at ang mga mapapangit ay hinahagis sa labas.
[13:49] Ganito rin ang mangyayari pag dumating na ang katapusan ng panahon. Ang mga anghel ay maglalabasan at aalisin ang masasama mula sa kalagitnaan ng mga matutuwid
[13:50] at ihahagis nila ang mga ito sa loob ng Pugon ng Apoy kung saa'y magkakaroon ng malalakas na iyakan at ng pagngangalit ng mga ngipin."
[13:51] Sinabi ni Jesus sa kanila, "Naintindihan n'yo ba ang lahat ng ito?" Sinabi nila sa Kanya, "Opo, Panginoon."
[13:52] At ang sabi Niya sa kanila, "Dahil dito, bawat tagapagturo ng Biblia na naturuan sa loob ng Kaharian ng Kalangitan ay tulad sa isang taong may-ari ng bahay na naglalabas mula sa taguan niya ng mga bago at lumang kasangkapan."
[13:53] At dumating ang panahon, nang matapos ni Jesus ang mga talinghagang ito, na umalis na Siya roon.
[13:54] At pagpunta Niya sa loob ng sarili Niyang lalawigan ay nagturo Siya sa kanila sa loob ng simbahan nila, kaya naman nagulat sila at sinabi, "Saan Niya nakuha ang karunungan Niya at ganitong kapangyarihan?
[13:55] Hindi ba't Siya iyong anak ng karpintero? Hindi ba't Maria ang pangalan ng nanay Niya, at mga lalaking kapatid Niya sina Santiago at Jose, pati si Simon at Judas?
[13:56] At hindi ba't ang mga kapatid na babae Niya ay kasama nating lahat? Kung ganoon, saan Niya nakuha lahat ng ito?"
[13:57] Kaya't di sila nanalig sa Kanya. Pero ganito ang sinabi ni Jesus sa kanila, "Walang propeta na di pinahahalagahan maliban sa loob ng sarili niyang lalawigan, at sa loob ng tahanan niya.
[13:58] At hindi Siya gumawa roon ng maraming mga himala dahil sa pag-aalinlangan nila.
[14:1] Nang panahong iyon ay narinig ni Herodes na Gobernador ang balita tungkol kay Jesus
[14:2] at sinabi niya sa mga tauhan niya, "Ito ay si Juang Tagalublob. Nagbangon siya mula sa mga patay, at dahil dito ay kumikilos sa Kanya ang mga gawang makapangyarihang."
[14:3] Dahil inaresto ni Herodes si Juan, ginapos siya, at nilagay sa loob ng bilangguan dahil kay Herodias na asawa ng kapatid niyang si Felipe.
[14:4] Dahil sinabi sa kanya ni Juan, "Hindi legal para sa'yo na angkinin siya."
[14:5] Pero nang gusto na niyang patayin ito, natakot siya sa taong bayan dahil tinuturing nila ito bilang propeta.
[14:6] Pero nang ipagdaos ang kaarawan ni Herodes, nagsayaw ang babaing anak ni Herodias sa kalagitnaan nila at ikinatuwa ito ni Herodes.
[14:7] Kaya naman, lantaran nitong sinabi sa kanya kasunod ang pangako na ibibigay ang anumang hilingin niya.
[14:8] Pero sa pang-uudyok ng ina niya ay sinabi niya, "Ibigay n'yo po sa akin dito sa ibabaw ng plato ang ulo ni Juan na Tagalublob.
[14:9] At nalungkot ang hari pero dahil sa mga pinangako at sa mga kasalo, nag-utos siyang ibigay ito sa kanya.
[14:10] At pagkasabi niya ay pinugutan si Juan sa loob ng kulungan
[14:11] at dinala ang ulo niya sa ibabaw ng pinggan tsaka binigay sa batang babae at ibinigay naman nito sa ina niya.
[14:12] At pagpunta ng mga alagad niya ay kinuha ang katawan tsaka inilibing ito, at pag-alis ay ibinalita nila kay Jesus.
[14:13] At pagkarinig ni Jesus ay umalis Siya mula roon gamit ang isang daong papunta sa ilang na lugar para magsarili. At nang mabalitaan ng mga taong bayan, palakad silang sumunod sa Kaniya galing sa mga lungsod.
[14:14] Pero pag-alis ni Jesus, nakita Niya ang napakaraming bilang ng tao at naantig ang damdamin Niya para sa kanila kaya't pinagaling Niya ang mga may sakit nila.
[14:15] At pagsapit ng gabi, lumapit sa Kanya ang mga alagad Niya sabay sabi, "Liblib po itong lugar at sumapit na ang gabi. Pauwiin N'yo na po ang mga tao para pagdaan sa loob ng mga baryo ay makabili pa sila ng makakain nila."
[14:16] Pero sinabi ni Jesus sa kanila, "Hindi na kailangan pang umalis sila. Bigyan n'yo sila ng makakain."
[14:17] Pero ang sabi nila sa Kanya, "Wala po kaming dala rito kundi limang tinapay at dalawang isda."
[14:18] At ang sabi Niya, "Dalhin n'yo dito sa Akin ang mga iyon."
[14:19] Kaya't nang mautusan ang mga taong maupo sa ibabaw ng damuhan, at matanggap ang limang tinapay at ang dalawang isda, pag tingala sa langit ay pinagpala Niya, at nang pagputul-putulin ay binigay Niya sa mga alagad ang mga tinapay, at ang mga alagad naman sa mga tao.
[14:20] Kaya't kumain silang lahat at nabusog. Nakalikom rin sila ng mga sumobra sa mga pinagpira-pirasong pagkain - 12 bayong na punong-puno.
[14:21] At ang mga kumain na kalalakihan ay aabot sa 5,000 di pa kasama ang mga kababaihan at mga bata.
[14:22] At agad-agad na pinilit ni Jesus ang mga alagad Niyang pumasok sa loob ng daong at mauna sa Kanya papunta sa kabilang ibayo hanggang sa mapaalis Niya ang mga tao.
[14:23] At pagka-alis ng mga tao, umakyat Siya papunta sa bundok para magsarili't manalangin. At pagdating ng gabi ay mag-isa lang Siya roon.
[14:24] Pero nang ang daong ay mapasagitna na ng dagat, pinaghahambalos ito ng mga alon dahil ito'y salungat sa hangin.
[14:25] Pero nang panahon na ng ika-4 na pagpapalit ng gwardia sa gabi, pumunta sa kanila si Jesus na naglalakad sa ibabaw ng dagat.
[14:26] At nang makita Siya ng mga alagad na naglalakad sa ibabaw ng dagat, naligalig sila sabay sinabi na, "Multo yan!" At nagsigawan sila dahil sa takot.
[14:27] Pero agad na kinausap sila ni Jesus na nagsabing, "Huminahon kayo! Ako ito. Huwag kayong matakot."
[14:28] At nang sagutin Siya ni Pedro ay sinabi nito, "Panginoon, kung Kayo nga po iyan, utusan N'yo po akong puntahan Kayo sa ibabaw ng tubig!"
[14:29] At ang sabi Niya, "Halika!" At pagbaba mula sa daong ay lumakad si Pedro sa ibabaw ng tubig papunta sa direksyon ni Jesus.
[14:30] Pero nang mapansin niyang malakas ang hangin, natakot siya. At nang magsimulang lumubog ay sumigaw siya't sinabing, "Panginoon! Iligtas N'yo po ako!"
[14:31] At agad na inunat ni Jesus ang kamay Niya, sinunggaban ito at sinabi Niya rito, "Ikaw na maliit ang pananalig! Ano'ng dahilan ng pag-aalinlangan mo?"
[14:32] At pagsakay nila sa loob ng daong ay huminto na ang malakas na hangin.
[14:33] At ang mga nasa loob ng daong ay lumapit sa Kanya at sumamba habang sinasabi, "Tunay na Kayo po ay Anak ng Diyos!"
[14:34] At nang makatawid na ay dumating sila sa gitna ng lupain ng Genesaret.
[14:35] At nang mamukhaan Siya ng mga kalalakihan sa lugar na iyon, pumunta sila sa kabuuan ng lupaing iyon, at dinala nila sa Kanya lahat ng mga may karamdaman,
[14:36] at pinakiusapan Siya na mahawakan man lang sana nila ang laylayan ng damit Niya. At silang nakahawak, gaano man karami, ay gumaling.
[15:1] Sa puntong iyon ay lumapit kay Jesus mula pa sa Jerusalem ang mga dalubhasa sa Biblia at mga Pariseo na nagsabing,
[15:2] "Ano'ng dahilan ang mga alagad Mo ay lumalabag sa tradisyon ng mga matatanda? Dahil hindi sila naghuhugas ng mga kamay nila tuwing kakain sila ng tinapay."
[15:3] Pero pagsagot Niya ay sinabi sa kanila, "Ano rin ang dahilan sa paglabag n'yo sa utos ng Diyos alang-alang sa mga tradisyon n'yo?
[15:4] Dahil nag-utos ang Diyos na ang sabi, 'Parangalan mo ang tatay at ang nanay mo, at ang nagsasalita ng masama laban sa ama o ina, kamatayan ang dapat na kahantungan niya.'
[15:5] Pero ang sinasabi n'yo, 'Sinumang magsasabi sa ama o sa ina niya, Handog na po sa Diyos anumang bagay mula sa akin na pwede n'yong pakinabangan.'
[15:6] at hinding hindi na dapat pang parangalan ang tatay niya o ang nanay niya. Kaya't tinanggalan n'yo ng bisa ang utos ng Diyos alang-alang sa tradisyon n'yo!
[15:7] Mga ipokrito! Magaling ang pagkakapahayag ni Isaias tungkol sa inyo na sinasabi,
[15:8] 'Lumalapit sa Akin ang mga taong ito gamit ang bibig nila, pati na ang mga labi sa Akin ay nagpaparangal, pero ang puso nila ay dumidistansya palayo sa Akin.
[15:9] Kaya't walang kabuluhan silang sumasamba sa Akin, na itinuturo bilang mga doktrina ang mga patakaran ng tao.'
[15:10] At pagtawag sa karamihan ay sinabi Niya sa kanila, "Makinig kayo at umunawa!
[15:11] Hindi ang pumapasok sa loob ng bibig ang nagpaparumi sa pagkatao kundi ang lumalabas mula sa bibig. Ito ang nagpaparumi ng pagkatao."
[15:12] Kaya't paglapit ng mga alagad Niya ay sinabi sa Kanya, "Alam N'yo po ba na nagalit ang mga Pariseo nang marinig ang Salita?"
[15:13] Pero pagka sagot ay sinabi Niya, "Bawat naitanim na hindi itinanim ng Ama Ko sa langit ay bubunutin.
[15:14] Pabayaan n'yo sila. Sila'y mga bulag na namumuno sa mga bulag. At kung bulag ang aakay sa bulag, parehas silang mahuhulog sa loob ng imburnal."
[15:15] Pero pagsagot ni Pedro ay sinabi sa Kanya, "Ipaliwanag N'yo po sa amin ang talinghagang ito."
[15:16] At sinabi ni Jesus, "Hanggang ngayon ba ay wala pa rin kayong pang-unawa?
[15:17] Hindi n'yo ba naiisip na lahat ng pumapasok sa loob ng bibig ay sa loob ng tiyan napupunta at nilalabas papunta sa inudoro?
[15:18] Pero ang lumalabas mula sa bibig ay mula sa puso nanggaling at ang mga ito ang nagpaparumi sa pagkatao.
[15:19] Dahil mula sa puso nanggagaling ang masasamang kaisipan: mga planong pagpatay, mga pangangalunya, mga kasalanang sexual, mga pagnanakaw, paninirang-puri, panlalapastangan sa Diyos.
[15:20] Ito ang mga nagpaparumi sa pagkatao, pero ang kumain gamit ang mga kamay na di nahugasan ay hindi nagpaparumi ng pagkatao."
[15:21] At pag-alis mula roon, bumalik si Jesus papasok sa ilang mga lugar sa Tiro at Sidon
[15:22] At kapansin-pansin ang isang ginang na taga Kanaan na galing sa mga lugar na iyon na pagkalabas ay sumigaw sa Kanya habang sinasabi, "Maawa po Kayo sa akin, Panginoon, Anak ni David! Ang anak ko pong babae ay malubhang pinahihirapan ng demonyo."
[15:23] Pero hindi Siya sumagot sa kanya ni isang salita. At paglapit ng mga alagad Niya ay nakiusap sa Kaniya sabay sabi, "Paalisin N'yo na po siya dahil sigaw siya ng sigaw habang sumusunod sa atin!"
[15:24] Kaya't pagsagot ay sinabi Niya, "Hindi Ako pinadala kung hindi para sa mga napahamak na tupa sa tahanan ng Israel."
[15:25] Pero nang lumapit ito ay sinamba Siya habang sinasabi, "Panginoon, tulungan N'yo po ako!"
[15:26] Kaya't pagsagot ay sinabi Niya, "Hindi naman maganda na kunin ang pagkain ng mga anak at ihagis sa mga tuta."
[15:27] Pero ang sabi nito, "Tunay nga po, Panginoon, kahit mga tuta rin naman ay kumakain mula sa mga mumo na nalalaglag mula sa mesa ng mga amo nila."
[15:28] Sa puntong iyon ay sumagot si Jesus at sinabi sa kanya, "Ginang, anglaki ng pananalig mo ah! Mangyari sa'yo ayon sa kahilingan mo." At gumaling ang babaing anak niya mula sa oras na iyon.
[15:29] At pag-alis roon ni Jesus, pumunta Siya malapit sa dagat ng Galilea at pag-akyat sa gitna ng bundok ay naupo Siya roon.
[15:30] At lumapit sa Kanya ang napakaraming tao. Sila ay may kasamang mga lumpo, mga bulag, mga pipi't bingi, may mga kapansanan, at marami pang iba. At nilagay nila ang mga ito sa tabi ng paanan ni Jesus, at sila'y pinagaling Niya.
[15:31] Kaya naman namangha ang mga tao nang makitang nagsasalita na ang mga pipi't bingi, maayos na ang katawan ng mga may kapansanan, nakakalakad na ang mga lumpo, at nakakakita na ang mga bulag. Kaya't pinuri nila ang Diyos ng Israel.
[15:32] Pero pagkatawag ni Jesus sa mga alagad Niya ay sinabi Niya, "Naaantig ang damdamin Ko para sa mga tao dahil tatlong araw na silang kasama Ko at wala man lang silang makain. Pero ayaw Ko naman silang paalisin ng nag-aayuno baka sakaling himatayin sila sa gitna ng kalsada."
[15:33] At sinabi sa Kanya ng mga alagad Niya, "Saan po tayo hahanap ng tinapay sa gitna ng ilang na kakasya sa ganito karaming tao?"
[15:34] At sinabi sa kanila ni Jesus, "Gaano karaming tinapay ang mayroon kayo?" At ang sabi nila, "Pito po at ilang maliliit na isda."
[15:35] At inutusan Niya ang mga tao na maupo sa ibabaw ng lupa.
[15:36] At nang kunin ang pitong tinapay at ang mga isda ay nagpasalamat, pinagputol-putol Niya at ibinigay sa mga alagad Niya. Ang mga alagad naman sa mga tao.
[15:37] Kaya't kumain silang lahat at nabusog. Nakalikom rin sila ng pitong bayong na punong-puno ng mga natira mula sa mga pinagpira-pirasong pagkain.
[15:38] At ang mga nagsikain ay 4,000 mga kalalakihan, bukod pa rito ang mga kababaihan at mga kabataan.
[15:39] At nang mapaalis na ang mga tao, sumakay Siya sa loob ng daong at pumunta sa gitna ng lupain ng Magdala.
[16:1] At pagdating ng mga Pariseo at mga Saduseo, nanunubok sila. Gusto nila Siyang magpakita sa kanila ng senyales mula sa langit.
[16:2] Pero pagsagot sa kanila, ang sabi Niya, "Pagsapit ng gabi, sinasabi n'yo, 'Magandang klima, dahil mapula ang langit.'
[16:3] At ngayong umaga ay mabagyo dahil namumula't makulimlim ang langit.' Mga ipokrito! Marunong kayong bumasa sa tunay na itsura ng langit, pero sa mga senyales nitong mga panahon ay di n'yo magawa?
[16:4] Masama at mapangalunyang henerasyon na naghahanap ng senyales, pero walang ibibigay na senyales dito maliban sa senyales ni Jonas na propeta!" At nang iwanan sila ay umalis na Siya.
[16:5] At pagdating ng mga alagad Niya doon sa kabilang ibayo, nakalimutan nilang magdala ng mga pagkain.
[16:6] Kaya't sinabi ni Jesus sa kanila, "Alamin ninyo at mag-ingat kayo mula sa mga lebadura ng mga Pariseo at mga Saduseo."
[16:7] At nag-usap sila sa kani-kanilang sarili na nagsasabing, "Dahil yan sa hindi tayo nakapagbaon ng pagkain!"
[16:8] Pero nang malaman ni Jesus ay sinabi Niya sa kanila, "Maliliit ang pananalig, bakit kayo nagtatalo-talo sa isa't isa na dahil sa hindi kayo nakapagbaon ng mga pagkain?
[16:9] Hindi pa ba kayo natuto ni naka-alala sa limang tinapay ng 5,000 at gaano karaming bayong ang nalikom n'yo?
[16:10] O ang pitong tinapay ng 4,000 at ilang bayong ang nalikom n'yo?
[16:11] Paanong hindi n'yo naintindihan na hindi tungkol sa pagkain ang sinabi Ko sa inyong, 'Mag-ingat kayo mula sa mga lebadura ng mga Pariseo at mga Saduseo?'
[16:12] Sa puntong iyon ay naintindihan nila na hindi Niya sinabing, "Mag-ingat mula sa lebadura ng tinapay," kundi mula sa katuruan ng mga Pariseo at mga Saduseo.
[16:13] Pero nang dumating si Jesus sa gitna ng isang lugar sa Cesarea sa Filipo, tinanong Niya ang mga alagad Niya at sinabing, "Ano'ng sinasabi ng mga tao tungkol sa Akin na Anak ng Tao?"
[16:14] At ang sabi nila, "Ang totoo po, si Juan na Tagalublob, at yung iba po si Elias; pero ang iba naman si Jeremias, o isa sa mga propeta."
[16:15] Sinabi Niya sa kanila, "Pero kayo, ano'ng masasabi n'yo kung sino Ako?"
[16:16] At pagsagot ni Simon Pedro ay sinabi Niya, "Kayo po ang Kristo, ang Anak ng Diyos na buhay."
[16:17] At pagsagot ni Jesus ay sinabi sa kanya, "Ika'y pinagpala, Simong anak ni Jonas, dahil hindi laman at dugo ang nagsabi nito sa'yo kundi ang Ama Ko na nasa kalangitan.
[16:18] At sinasabi Ko rin sa'yo na isa kang malaking bato, at sa ibabaw ng malaking batong ito ay itatatag Ko ang Aking Konggregasyon. At hindi magiging mas matibay rito ang mga pintuan ng impiyerno. 
[16:19] At ibibigay Ko sa'yo ang mga susi ng Kaharian ng Kalangitan; kaya't anumang gapusin mo sa ibabaw ng daigdig ay gagapusin doon sa kalangitan; at anumang kalagan mo sa ibabaw ng daigdig ay kakalagan doon sa kalangitan.
[16:20] Nang puntong iyon ay inutos Niya sa mga alagad Niya na huwag nilang sasabihin kanino man na Siya ay ang Kristong Jesus.
[16:21] Mula sa puntong iyon ay nagsimulang ipakita ni Jesus sa mga alagad Niya na kakailanganin Niyang umalis papuntang Jerusalem at magdanas ng maraming hirap mula sa mga matatandang pinuno pati na sa mga presidente ng kaparian, at mga dalubhasa sa Biblia, at mapatay, at magbangon sa ikatlong araw.
[16:22] Kaya inakay Siyang mag-isa ni Pedro, sinimulang sawayin Siya at sabihan, "Kahabagan nawa Kayo, Panginoon! Hinding hindi po mangyayari ito sa Inyo!"
[16:23] Pero pagharap Niya ay sinabi kay Pedro, "Lumayas ka sa harapan Ko, Satanas! Patibong ka sa Akin dahil wala kang iniisip na nanggaling sa Diyos kundi mga bagay lamang na galing sa tao."
[16:24] Kaya't sinabi ni Jesus sa mga alagad Niya, "Kung sinumang gustong sumunod sa likuran Ko, pagkaitan niya ang kanyang sarili, tsaka bitbitin ang krus niya, at sumunod sa Akin.
[16:25] Dahil sinumang gustong iligtas ang sarili niya ay ipapahamak ito, pero sinumang ipahamak ang sarili niya alang-alang sa Akin ay makakamtan ito.
[16:26] Dahil ano'ng mapapala ng isang tao kung mapasa kanya ang buong mundo pero ipahamak naman niya ang kaluluwa niya? O ano'ng ipambabayad ng tao kapalit ng kaluluwa niya?
[16:27] Dahil malapit nang dumating ang Anak ng Tao na balot ng kaningningan ng Ama Niya, na kasama ng mga angel Niya, at sa panahong iyon ay gagantihan Niya ang bawat isa ayon sa mga gawa nila.
[16:28] Sinasabi Ko sa inyo ang totoo, may ilan na nakatayo rito na hinding hindi matitikman ang kamatayan malibang makita muna nila ang Anak ng Taong dumarating sa gitna ng Kaharian Niya.
[17:1] At pagkatapos ng anim na araw, isinama ni Jesus sina Pedro, at Santiago, pati na si Juan na kapatid Niya, at dinala sila sa gitna ng mataas na bundok para makapagsarili.
[17:2] At Siya'y nagbagong anyo sa harapan nila at nagliwanag ang mukha Niya tulad ng araw. Ang mga damit Niya rin ay naging maputi tulad ng liwanag.
[17:3] At biglang nagpakita sa kanila si Moises at si Elias na kasama Niyang nakikipag-usap.
[17:4] Kaya't pagsabat ni Pedro ay sinabi kay Jesus, "Panginoon, maganda para sa ating narito sa lugar na ito. Kung gusto N'yo po, pwede kaming gumawa dito ng tatlong kubol isa para sa Inyo, at isa kay Moises, isa rin kay Elias."
[17:5] Habang siya'y nagsasalita pa, biglang may bumalot na maliwanag na ulap sa kanila, at biglang may tinig na mula sa ulap ang nagsabing, "Ito ang minamahal Kong Anak, na Siya Kong lubos na kinalulugdan. Siya ang pakikinggan n'yo."
[17:6] At pagkarinig ng mga alagad ay nagpatirapa sila, at sobra silang natakot.
[17:7] At paglapit ni Jesus ay hinawakan sila at sinabi, "Bumangon na kayo, at huwag kayong matakot."
[17:8] At pagtingala nila ay wala silang nakita maliban kay Jesus na mag-isa nalang.
[17:9] At nang makababa na sila mula sa bundok, inutusan sila ni Jesus na nagsabing, "Huwag n'yong sabihin kaninuman ang pangitain hanggang sa ang Anak ng Tao ay magbangon mula sa mga patay."
[17:10] Kaya't tinanong Siya ng mga alagad Niya na nagsabing, "Bakit kaya sinasabi ng mga dalubhasa sa Biblia na dapat munang dumating si Elias?"
[17:11] Pero nang sagutin ni Jesus ay sinabi Niya sa kanila, "Totoong darating muna si Elias at ibabalik niya ang lahat sa dati.
[17:12] Pero sinasabi Ko sa inyo na dumating na si Elias at hindi nila siya kinilala, bukod pa rito, ginawa na nila sa kanya lahat ng maibigan nila. Maigsing panahon nalang, sa ganitong paraan rin ang Anak ng Tao'y magdadanas ng hirap mula sa kanila.
[17:13] Sa puntong iyon ay naintindihan ng mga alagad na patungkol kay Juan na Tagalublob ang tinutukoy Niya sa kanila.
[17:14] At pagdating nila malapit sa mga tao, lumapit sa Kanya ang isang tao, lumuhod sa Kanya, at sinabi,
[17:15] "Panginoon, maawa po Kayo sa anak kong lalake dahil nagwawala na po siya, at hirap na hirap na sa kanyang sakit! Dahil madalas siya nitong hinagagis sa gitna ng apoy, at madalas rin sa gitna ng tubig.
[17:16] Kaya't dinala ko po siya sa mga alagad n'yo, pero hindi nila siya kayang pagalingin.
[17:17] At pagsagot ni Jesus ay sinabi Niya, "Hay, walang pananalig at pasaway na henerasyon! Hanggang kailan Ko ba kayo sasamahan? Hanggang kailan Ko ba kayo titiisin? Dalhin n'yo siya rito sa Akin!"
[17:18] At pinagsabihan ito ni Jesus at lumabas mula sa kanya ang demonyo. Kaya't gumaling ang binatilyo mula nang oras na iyon.
[17:19] Kaya naman, paglapit ng mga alagad kay Jesus ng sila-sila nalang ay sinabi nila, "Ano pong dahilan na di namin kinayang palabasin iyon?"
[17:20] At sinabi ni Jesus sa kanila, "Dahil sa pag-aalinlangan n'yo. Dahil sinasabi Ko sa inyo ang totoo, kung mayroon kayong pananalig tulad sa isang butil ng mustasa sasabihin n'yo sa bundok na ito, 'Lumipat ka mula diyan papunta roon, at lilipat nga ito mula roon papunta sa kabila. At walang magiging imposible sa inyo.
[17:21] Pero ang ganitong uri ay hindi lumalabas kundi sa pamamagitan ng panalangin at pag-aayuno.
[17:22] Pero nang sila'y makabalik na sa loob ng Galilea, sinabi ni Jesus sa kanila, "Ang Anak ng Tao ay malapit nang ipagkanulo sa kamay ng mga tao.
[17:23] At papatayin nila Siya, pero sa ikatlong araw ay gigisingin Siya." Kaya't sobra silang nalungkot.
[17:24] At pagpunta nila sa loob ng Capernaum, lumapit kay Pedro ang mga nangongolekta ng dalawang drakma at sinabi nila, "Hindi ba nagbabayad ang guro n'yo ng kontribusyon para sa templo?"
[17:25] Sinabi niya, "Oo." At nang pumasok siya sa loob ng bahay, hinarang siya ni Jesus na nagsabing, "Ano sa tingin mo, Simon, mula kanino kumukuha ang mga hari sa daigdig ng mga buwis o kontribusyon, mula sa mga anak nila o mula sa mga dayuhan?
[17:26] Sinabi ni Pedro sa Kanya, "Mula po sa mga dayuhan." Sinabi ni Jesus sa kanya, "Eh di libre na ang mga anak."
[17:27] Pero para hindi tayo magdulot ng ikatitisod nila, pagpunta mo sa gitna ng dagat, maghagis ka ng kalawit, at kunin mo ang unang isdang lalabas, at pagbukas ng bibig nito ay matatagpuan mo ang salaping katumbas ng apat na drakma. Pagkakuha noon ay ibayad mo sa kanila para sa Akin at sa'yo.
[18:1] Sa loob ng oras na iyon ay lumapit kay Jesus ang mga alagad sabay sabi, "Sino po ba ang siyang pinakadakila sa loob ng Kaharian ng Kalangitan?"
[18:2] At pagkatawag ni Jesus sa isang maliit na bata, pinatayo Niya ito sa kalagitnaan nila.
[18:3] At sinabi Niya, "Sinasabi Ko sa inyo ang totoo, kung hindi kayo magbago at maging tulad sa maliliit na bata, hinding hindi kayo makakapasok sa loob ng Kaharian ng Kalangitan.
[18:4] Kaya sinumang ibaba ang kanyang sarili tulad sa maliit na batang ito ay siyang pinakadakila sa loob ng Kaharian ng Kalangitan.
[18:5] At sinumang tumanggap ng isang tulad sa batang ito alang-alang sa pangalan Ko, ay tumatanggap sa Akin.
[18:6] Pero sinumang pumatid sa isa man sa maliliit na ito na nananalig sa Akin, ay mas mabuti pa para sa kanya na matalian ng gilingang bato (yung iniikot ng asno) sa leeg niya, tapos ay palubugin siya sa gitna ng kailaliman ng dagat!
[18:7] Kaawaan ang mundo dahil sa mga nambibitag, dahil kailangan dumating ang mga mambibitag! Sa kabila nito, kaawa-awa ang taong iyon na siyang pinanggagalingan ng bitag.
[18:8] Kaya't kung ang kamay mo o ang paa mo ang nagpapahamak sa'yo, putulin mo sila at ihagis palayo sa'yo. Mas mabuti pa sa'yo na makapasok sa loob ng Buhay na lumpo o may kapansanan, kaysa may dalawang kamay o dalawang paa nga pero ihahagis ka naman sa gitna ng apoy na di namamatay.
[18:9] At kung ang mata mo'ng nagpapahamak sa'yo, dukutin mo ito at itapon palayo sa'yo. Mas mabuti pa sa'yong makapasok sa loob ng Buhay na mag-isa lang ang mata kaysa may dalawang mata nga pero ihahagis ka naman sa gitna ng apoy ng impiyerno.
[18:10] Siguraduhin n'yong huwag n'yong kakamuhian isa man sa maliliit na ito, dahil sinasabi Ko sa inyo na ang mga anghel nila sa kalangitan ay laging nakikita ang mukha ng Ama Ko na nasa kalangitan.
[18:11] Dahil naparito ang Anak ng Tao para iligtas ang napahamak.
[18:12] Ano sa palagay n'yo kung mangyari sa isang taong may 100 tupa, na mawala niya ang isa sa mga ito? Hindi ba iiwanan niya ang 99 sa itaas ng kabundukan, at pagka-alis ay hahanapin niya ang nawawala?
[18:13] At kung mangyari na makita niya ito, sinasabi Ko sa inyo ang totoo na magdiriwang siya dahil dito higit pa kaysa roon sa 99 na hindi naman nawala.
[18:14] Gayundin naman, hindi katanggap-tanggap sa harapan ng Ama n'yo na nasa kalangitan na masawi ang isa sa mga maliliit na ito.
[18:15] Pero kung magkasala laban sa'yo ang kapatid mo, pumunta ka at pagsabihan mo siya sa pagitan n'yong dalawa lang. Kung pakinggan ka niya, nakuha mo ang kapatid mo.
[18:16] Pero kung sakaling di siya makinig, magsama ka pa ng isa o dalawa para sa pamamagitan ng bibig ng dalawa o tatlong testigo, mapapatunayan ang bawat salitang sinabi.
[18:17] Kung sakaling tumanggi pa rin siyang makinig sa kanila, sabihin mo na sa Konggregasyon. At kung tumanggi pa rin siyang makinig sa Konggregasyon, ituring mo na siyang gaya ng isang pagano at kolektor ng buwis.
[18:18] Sinasabi Ko sa inyo ang totoo, kung gaano man karami ang igapos n'yo sa ibabaw ng lupa ay igagapos doon sa langit: at kung gaano man karami ang kalagan n'yo sa ibabaw ng lupa ay kakalagan doon sa langit.
[18:19] Muli Kong sinasabi sa inyo na kung dalawa sa inyo ay nagkasundo sa ibabaw ng lupa tungkol sa anumang bagay, anumang hilingin nila, ito'y gagawin para sa kanila ng Ama Ko na nasa kalangitan.
[18:20] Dahil saanman may dalawa o tatlong nagkatipon para sa Aking pangalan, nandoon Ako sa kalagitnaan nila.
[18:21] Sa puntong iyon, paglapit sa Kanya ni Pedro ay sinabi nito, "Panginoon, gaano po kadalas na sa tuwing magkakasala laban sa akin ang kapatid ko ay patatawarin ko siya? Hanggang pitong beses po ba?"
[18:22] Sinabi sa kanya ni Jesus, "Hindi Ko sinasabi sa'yo na hanggang pitong beses, kundi hanggang 70 beses na pito.
[18:23] Dahil dito, hinalintulad ang Kaharian ng Kalangitan sa isang taong hari na hiniling na magsagawa ng bilangan kasama ng mga alipin niya.
[18:24] At nang magsimula siyang magtawag, dinala sa kanya ang isang may utang ng 10,000 talento.
[18:25] Pero nang wala itong maipambayad, nag-utos ang panginoon niya na ipagbili siya, at ang asawa niya, pati ang mga anak at lahat ng pag-aari niya, gaano man karami. At iyon na ang magiging kabayaran.
[18:26] Kaya naman nagpatirapa ang alipin, sinamba siya sabay sabi, 'Panginoon, habaan n'yo pa po ang pasensya n'yo sa akin at ibabalik ko po ang lahat sa inyo!'
[18:27] Pero nang maantig ang damdamin ng panginoon ng aliping iyon, pinalaya niya ito at pinatawad ang pagkakautang niya.
[18:28] Pero paglabas ng aliping iyon, nakita niya ang isang kapwa alipin niya na may utang sa kanya ng 100 denaryo, at nang mahawakan ay sinakal niya ito sabay sabi, 'Magbayad ka na sa anumang utang mo sa akin!'
[18:29] Kaya naman, nang magpatirapa sa paanan niya ang kapwa niya alipin ay nagmakaawa sa kanya sabay sabi, 'Habaan mo pa ang pasensya mo sa akin at ibabalik ko sa'yo lahat!'
[18:30] Pero hindi ito pumayag kundi ay umalis ito at ipinatapon siya sa loob ng bilangguan hanggang makapagbayad siya sa anumang pagkaka-utang.
[18:31] At nang makita ng mga kapwa niya alipin ang mga nangyari, sobra silang nalungkot, kaya't pagpunta sa panginoon nila ay ikinuwento nilang lahat ang mga nangyari.
[18:32] Kaya naman, pagkatawag sa kanya ng panginoon niya ay sinabi nito sa kanya, 'Salbahing alipin! Tinanggal ko sa'yo lahat ng utang na'yon dahil nagmakaawa ka sa akin.
[18:33] Hindi ba't nararapat lang din na maawa ka sa kapwa-alipin mo kung paanong naawa rin ako sa'yo?'
[18:34] Kaya't nang magalit ang panginoon niya ay pinadakip siya nito sa mga opisyal ng bilangguan hanggang sa mabayaran niyang lahat ng pagkaka-utang dito.
[18:35] Ganyan rin ang gagawin sa inyo ng Ama Kong nasa langit kung hindi n'yo patawarin kada kapatid n'yo mula sa puso n'yo sa mga kasalanan nila."
[19:1] At dumating ang panahon nang matapos ni Jesus sabihin ang mga salitang ito, umalis Siya mula sa Galilea at pumunta sa loob ng lupain ng Judea sa kabilang ibayo ng Jordan.
[19:2] At sinundan Siya ng napakaraming tao at pinagaling Niya sila roon.
[19:3] At ang mga Pariseo'y lumapit sa Kanya na sinusubok Siya at nagsasabi sa Kanya kung tama ba sa isang tao na hiwalayan ang asawa nito batay sa kada akusasyon.
[19:4] Pero nang sumagot ay sinabi Niya sa kanila, "Hindi n'yo ba nabasa na mula sa simula ang gumawa sa kanila ay ginawa silang lalake at babae,
[19:5] At sinabi Niya, 'Dahil dito iiwan ng lalake ang ama at ang ina niya at makikisama sa misis niya at ang dalawa ay magiging isa nang katawan.'
[19:6] Kaya't hindi na sila dalawa kundi isa nang katawan. Kaya naman, ang pinagsama ng Diyos ay huwag paghiwalayin ng tao."
[19:7] Sinabi nila sa Kanya, "Bakit naman inutos ni Moises na magbigay ng kasulatan ng paghihiwalay, at hiwalayan siya?"
[19:8] Sinabi Niya sa kanila, "Dahil ayon sa katigasan ng puso n'yo kaya pinayagan kayo ni Moises na hiwalayan ang mga asawa n'yo. Pero hindi ginawang ganito mula pa sa umpisa.
[19:9] Pero sinasabi Ko sa inyo na sinumang hihiwalayan ang misis niya (maliban kung ang dahilan ay kasalanang sexual) at magpapakasal sa iba ay nakikiapid. Ang magpakasal sa hiniwalayang babae ay nakikiapid rin.
[19:10] Sabi sa Kanya ng mga alagad Niya, "Kung ganito po ang kinakaharap ng taong may asawa, mabuti pa pong hindi na mag-asawa!"
[19:11] Pero ang sabi Niya sa kanila, "Hindi tatanggapin ng lahat ang salitang ito, maliban sa kanilang pinagkalooban nito.
[19:12] Dahil may mga lalaking kapon na mula pa sa tiyan ng ina nila na isinilang na ganito, at may mga lalaking kinapon ng mga tao, pero mayroon namang lalaking kinapon ang kanilang mga sarili alang-alang sa Kaharian ng Kalangitan. Tanggapin ng may kakayahang tumanggap."
[19:13] Sa puntong iyon ay dinala nila sa Kanya ang mga maliliit na bata para sana'y mapatungan sila ng mga kamay Niya at maipanalangin; pero sinaway sila ng mga alagad.
[19:14] Pero sinabi ni Jesus, "Pabayaan n'yo ang mga maliliit na bata at huwag n'yo silang pagbawalang lumapit sa Akin, dahil nabibilang sa mga tulad nila ang Kaharian ng Kalangitan."
[19:15] At pagkapatong ng mga kamay sa kanila ay umalis na Siya roon.
[19:16] At biglang may isang lumapit sa Kanya na nagsabi, "Mabuting Guro, ano pong kabutihan ang dapat kong gawin pa para makamtan ko ang walang hanggang Buhay?"
[19:17] Pero ang sabi Niya sa kanya, "Bakit mabuti ang tawag mo sa Akin? Walang mabuti maliban sa nag-iisang Diyos. Pero kung gusto mong makapasok sa loob ng Buhay, pakaingatan mong gawin ang mga Kautusan.
[19:18] Sinabi nito sa Kanya, "Alin po?" Sinabi naman ni Jesus, "'Huwag kang papatay ng tao, huwag kang makikiapid, huwag kang magnanakaw, huwag kang magsisinungaling.
[19:19] Parangalan mo ang tatay at ang nanay mo, at mamahalin mo ang kapwa mo ng tulad sa sarili.'"
[19:20] Sinabi sa Kanya ng batang lalake, "Lahat ng ito ay nagawa ko na po mula pa ng maliit ako, ano pa po ang kulang ko?"
[19:21] Sinabi sa kanya ni Jesus, "Kung gusto mong ika'y maging kumpleto, umalis ka, ibenta mo ang mga ari-arian mo, tsaka magbigay ka sa mga mahihirap, at magkakaroon ka ng imbak na yaman sa langit. Tapos ay pumarito ka't sumunod sa Akin."
[19:22] Pero nang marinig nitong batang lalake ang Salita, umalis siyang masama ang loob dahil siya'y nagmamay-ari ng napakaraming ari-arian.
