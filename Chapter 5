Pagtapos nito, si Jesus ay umakyat sa Jerusalem para sa isang pista ng mga Judio .
May isang malaking paliguan sa Jerusalem malapit sa Bilihan ng mga Tupa, o Bethesda sa wikang Hebreo . Napapaligiran ito ng limang posteng may bubungan .
Dito nakaratay ang napakaraming taong may kapansanan, mga bulag, mga pilay at mga lumpo . Naghihintay silang lahat sa paggalaw ng tubig,
dahil may anghel na bumababa sa paliguan sa takdang panahon upang galawin ang tubig . Ang sinumang maunang lumusong pagtapos galawin ang tubig ay gumagaling sa anumang karamdaman nito .
May isang mama doon na 38 taon nang baldado .
Nang makita siya ni Jesus na nakaratay doon at napagalamang matagal na siyang nasa ganitong kalagayan, kinausap Niya ito, "Nais mo bang gumaling?"
Sinagot Siya ng lumpo, "Ginoo, wala po akong katulong na maglagay sa akin sa paliguan pagka ginalaw na po ang tubig . Papalapit palang ako, may nauuna na po sa akin agad pumunta doon ."
Sinabi ni Jesus sa kanya, "Bumangon ka; buhatin mo ang iyong banig at maglakad ka ."
Biglang gumaling ang lalaki; binuhat ang kanyang banig at naglakad . Nangyari ito sa araw ng Pamamahinga,
kaya't sinabi ng mga pinunong Judio sa mamang pinagaling, "Araw ng Pamamahinga ngayon; bawal kang magbitbit ng banig!"
Sinagot niya sila, "Ang Lalaking nagpagaling po sa akin ang nagsabi po sa aking, 'Buhatin mo ang iyong banig at maglakad .'
Kaya't tinanong nila, "Sino ba 'tong taong nagsabi sa 'yo, 'Buhatin mo ang iyong banig at maglakad?'
Hindi nakilala ng pinagaling kung sino 'yon, dahil mabilis na nakapuslit si Jesus sa gitna ng mga taong nandoon .
Kinalaunan, natagpuan siya ni Jesus sa loob ng templo at sinabi sa kanya, "Kita mo, magaling kana . Tumigil ka na sa pagkakasala kundi baka may mas malalang mangyari pa sa iyo!"
Umalis ang lalaki at sinabi sa mga pinunong Judio na si Jesus ang nagpagaling sa kanya .
Dahil ginagawa ni Jesus ang mga bagay na ito sa araw ng Pamamahinga, inusig Siya ng mga pinunong Judio at naghanap sila ng paraan na patayin Siya .
Pero sinabi ni Jesus sa kanila, "Ang Aking Ama ay patuloy na gumagawa hanggang sa araw na ito kaya Ako din ay dapat na gumawa .
Dahil sa bagay na ito lalong tumindi ang hangarin ng mga pinunong Judio na patayin Siya; sa isip nila hindi lang Siya lumalabag sa araw ng Pamamahinga, tinatawag pa Niyang Ama ang Diyos, samakatuwid, itinuturing Niya ang Kanyang sarili na kapantay ng Diyos!
Kaya't sumagot si Jesus at sinabi sa kanila, "Sasabihin ko sa inyo ang totoo, walang magagawa ang Anak sa Kanyang sarili lamang; magagawa Niya lang ang nakikita Niyang ginagawa ng Ama, dahil ano mang ginagawa Niya, ang mga ito ay ginagawa din ng Anak .
Dahil mahal ng Ama ang Anak, at pinapakita sa Kanya ang lahat ng Kanyang ginagawa . Ipapakita pa Niya ang mga bagay na higit pang dakila kaysa sa mga ito para mamangha kayo .
Dahil kung paano ang Ama ay nagbabangon at nagbibigay buhay sa mga patay, gayon din naman ang Anak ay nagbibigay-buhay sa sinumang maibigan Niya .
Hindi na kasi humahatol kanino man ang Ama, kundi ipinagkatiwala na Niya ang lahat ng paghahatol sa Anak,
upang ang lahat ng tao ay igalang ang Anak habang ginagalang nila ang Ama . Ang hindi gumagalang sa Anak ay di gumagalang sa Ama na nagpadala sa Kanya .
Sasabihin ko sa Inyo ang totoo, sinumang ipinapamuhay ang Aking salita, nagtitiwala at sumusunod sa Kanya na nagpadala sa Akin ay may pinagpalang buhay na walang katapusan . Hindi na siya hahatulang maparusahan dahil nakatawid na siya mula sa kamatayan patungo sa buhay na pinagpala .
Sasabihin ko sa inyo ang totoo, darating ang oras at ngayon na 'yon, na ang mga patay ay maririnig ang tinig ng Anak ng Diyos at ang mga nanalig sa kanilang napakinggan ay mabubuhay .
Dahil kung paano ang Ama ay may buhay na nanggagaling sa Kanyang sarili, gayon din naman minarapat Niya na ang Anak ay magkaroon ng buhay na nanggagaling sa Kanyang sarili .
at binigyan din Siya ng kapangyarihang humatol dahil Siya ang Anak ng Tao .
Huwag kayong mamangha sa bagay na ito dahil darating ang oras na lahat ng mga nasa libingan ay maririnig ang Kanyang tinig
at magsisilabasan-ang mga gumawa ng mabuti ay babangon muli upang tanggapin ang buhay na pinagpala at ang mga gumawa ng masama ay babangon muli upang parusahan .
Wala Akong magagawa sa Aking sarili lamang; humahatol Ako ayon sa Aking naririnig, at ang Aking paghatol ay matuwid, dahil hindi Ko hangad na gawin ang kagustuhan Ko kundi ang kagustuhan ng Ama na nagpadala sa Akin .
Kung Ako'y nagpapatotoo sa Aking sarili, ang patotoo Ko ay hindi totoo .
May isang nagpapatotoo para sa Akin at alam ko na ang kanyang ebidensyang inilalahad patungkol sa Akin ay may katotohanan .
Nagpadala kayo ng mga mensahero kay Juan at nilahad niya sa inyo ang katotohanan .
Hindi dahil sa tumatanggap Ako ng testimoniya galing sa tao, kundi sinasabi Ko ang mga bagay na ito para maligtas kayo .
Siya noon ang nagaapoy at nagliliwanag na lampara . Nagustuhan n'yo sa maigsing panahon ang kasiyahang binibigay ng kanyang liwanag .
Pero may patotoo Akong mas matindi pa kaysa kay Juan . Dahil ang mismong gawain na ibinigay sa Akin ng Ama para tapusin, at siya Kong ginagawa, ang nagpapatotoo  para sa Akin na pinadala Ako ng Ama .
Ang Ama na nagpadala sa Akin ang Siya mismong nagpapatotoo patungkol sa Akin . Hindi nyo pa narinig ang Kanyang tinig ni minsan, o nakita ang Kanyang itsura,
o ang Kanyang salita ay nanatili sa inyo, dahil hindi kayo nagtitiwala at sumusunod sa ipinadala Niya .
Pag-aaralan nyo ng maigi ang sinulat ng mga propeta dahil sa tingin nyo sa pamamagitan ng mga ito'y magkakaroon kayo ng pinagpalang buhay na walang katapusan. Pero sila pa nga ang mga nagpapatotoo tungkol sa Akin,
Sa kabila nito'y ayaw nyo pa ring lumapit sa Akin para magkaroon kayo ng buhay na pinagpala .
Hindi ko tinatanggap ang karangalang nanggagaling sa tao,
ngunit kilala ko kayo . Alam ko, na sa inyong mga puso, wala kayong pag-ibig sa Diyos .
Naparito ako dala ang kaisipan, hangarin at plano ng aking Ama ngunit hindi n'yo ako tinanggap; ngunit kung may sinumang pumarito na may pansariling kaisipan, hangarin at plano, siya ay tatanggapin nyo .
Paano kayo magtitiwala at susunod, kung kayo'y tumatanggap ng parangal sa isa't isa, at hindi n'yo pinagsisikapan ang karangalang nagmumula sa Diyos?
Huwag nyong isipin na aakusahan ko kayo sa harap ng Ama . Ang mag-aakusa laban sa inyo ay si Moises, kung saan kayo umaasa .
Dahil kung nagtiwala kayo at sumunod kay Moises, disin sana'y nagtiwala din kayo at sumunod sa Akin, dahil nagsulat siya patungkol sa Akin .
Pero kung hindi kayo nagtitiwala at sumusunod sa kanyang sinulat, paano kayo magtitiwala at susunod sa Aking mga salita?
