Nang ikatlong araw may kasalang ginanap sa Cana sa Galilea at ang ina ni Jesus ay kasama roon.
Si Jesus at ang Kanyang mga alagad ay naimbitahan din sa kasalan.
Nang maubos na ang katas ng ubas sinabi ng ina ni Jesus sa Kanya, "Naubusan na ng katas ng ubas."
Sinabi ni Jesus sa kanya, "Ginang, anong kinalaman mo sa mga bagay na dapat Kong gawin? Di pa dumarating ang hinihintay Kong pagkakataon.
Sinabi ng Kanyang ina sa mga nagsisilbi doon, "Kung ano man ang sabihin Niya sa inyo, gawin n'yo."
At mayroon doong nakatabing anim na tapayang bato para sa kinaugaliang paglilinis ng mga Judio. Kaya nitong maglaman mula 20 hanggang 30 galon kada isa.
Sinabi ni Jesus sa kanila, "Punuin n'yo ng tubig ang mga tapayan." At nilagyan nga nila ang mga ito hanggang sa mapuno.
At sabi pa Niya sa kanila, "Sumalok kayo ngayon at dalhin n'yo sa namamahala ng handaan." At dinala nga nila doon.
Nang matikman ng namamahala sa handaan ang tubig na naging katas ng ubas, tinawag niya ang lalaking bagong kasal (di kasi niya alam kung saan ito galing pero alam ng mga nagsisilbing sumalok ng tubig).
At sinabi dito, "Karaniwan hinahain muna ang pinakamasarap na katas ng ubas at pag nakainom na ang lahat, pagkatapos, yung hindi na masyado. Pero kayo iba, hinanda n'yo pa rin 'tong masarap na katas ng ubas hanggang ngayon!"
Ito ang simula ng mga himalang ginawa ni Jesus  sa Cana, Galilea, kung saa'y pinakita Niya ang Kanyang kaluwalhatian; at ang kanyang mga alagad ay mas nagtiwala sa Kanya.
Pagtapos nito ay bumaba Siya patungong Capernaum kasama ang Kanyang ina, Kanyang mga kapatid at Kanyang mga alagad. Nanatili sila roon ng ilang araw lang.
Nang papalapit na ang Paskua ng mga Judio, umakyat si Jesus sa Jerusalem,
at sa loob ng templo ay may natagpuang mga nagtitinda ng baka, tupa at mga kalapati, pati na ang mga nakaupong tagapamalit ng pera.
At pagtapos Niyang gumawa ng latigong mula sa maliliit na lubid, silang lahat ay pinagtabuyan Niya mula sa kanilang templo, pati na ang kanilang mga tupa at kanilang mga baka, at ibinuhos ang pera ng mga tagapamalit nito, at saka pinagtataob ang kanilang mga lamesa.
Sinabi Niya sa mga nagtitinda ng mga kalapati, "Ilabas n'yo dito ang mga bagay na 'yan! Huwag n'yong gawing palengke ang tahanan ng aking Ama!"
At naalala ng Kanyang mga alagad na ito'y naisulat, "Ang pagmamahal ko para sa Iyong tahanan ang siyang tumupok sa Akin."
Kaya't sumagot ang mga Judio at sinabi sa Kanya, "Anong senyales ang ipapakita Mo sa amin upang patunayan na may karapatan Kang gawin ang mga bagay na ito?"
Sumagot si Jesus at sinabi sa kanila, "Wasakin n'yo itong templo at itatayo ko 'tong muli sa loob ng tatlong araw."
Kaya't sumagot ang mga Judio. "Inabot ng 46 na taon ang pagpapatayo ng templong ito at gagawin mo lang ito ng tatlong araw?"
Ngunit ang templong tinutukoy Niya ay ang Kanyang pisikal na katawan.
Kaya't nang Siya'y magbangon mula sa mga patay naalala ng Kanyang mga alagad na sinabi Niya ito sa kanila at sila'y nagtiwala sa sinulat ng mga propeta at sa salita na sinabi ni Jesus.
At nang Siya ay nandoon sa Jerusalem sa Pista ng Paskua, maraming nagtiwala sa Kanyang pangalan nang makita nila ang mga himalang Kanyang ginagawa.
Ngunit di ipinagkatiwala ni Jesus ang Kanyang sarili sa kanila dahil kilala Niya ng lubusan ang lahat ng tao.
At hindi kinailangan na may magpakilala sa kanino man dahil alam Niya ang nasa kalooban ng tao.
