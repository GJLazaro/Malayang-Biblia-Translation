Nang malaman ng Panginoon na nabalitaan ng mga Pariseo na dumarami ang tagasunod ni Jesus at mga taong inilulubog Niya sa tubig kaysa kay Juan,
(bagamat hindi Siya ang naglulubog sa tubig kundi ang Kanyang mga alagad.)
umalis Siya mula sa Judea at pumunta sa Galilea.
Kinailangan Niyang dumaan sa Samaria.
At Siya'y nakarating sa lungsod ng Sicar sa Samaria, malapit sa bahagi ng lupaing binigay ni Jacob kay Jose na kanyang anak.
Sa lugar na iyon matatagpuan ang balon ni Jacob. Nang mapagod si Jesus sa paglalakbay, umupo Siya sa balon at magtatanghaliang tapat na nang oras na iyon.
Samantala may isang Samaritanang lumapit upang mag-igib ng tubig. Sinabi sa kanya ni Jesus, "Bigyan mo nga Ako ng maiinom."
(Ang kanyang mga alagad ay pumunta kasi sa lungsod para bumili ng pagkain.)
Sinagot Siya ng Samaritana, "Paanong nangyari na Ikaw na Judio ay humihingi sa akin na Samaraitana ng tubig?" (Sapagkat hindi nakikisalamuha ang mga Judio sa mga Samaritano.)
Sumagot si Jesus at sinabi sa kanya, "Kung alam mo lang ang bigay ng Diyos at kung Sino ang nagsabi sa'yo, "Bigyan mo nga Ako ng maiinom," baka ikaw pa ang humingi sa Kanya at Siya pa ang magbigay sa'yo ng tubig na nagbibigay-buhay.
Sinabi sa Kanya ng babae, "Ginoo, wala po Kayong pansalok at ang balon ay malalim. Saan po Ninyo kukunin iyang tubig na nagbibigay-buhay?"
Mas dakila pa ba Kayo kaysa sa aming amang si Jacob na nagbigay sa amin nitong balon at siya ring uminom mula rito kasama ng kanyang mga anak, at kanyang kawan?
Sumagot si Jesus at sinabi sa kanya, "Sinumang umiinom galing sa tubig na ito ay muling mauuhaw,
ngunit ang sinumang umiinom galing sa tubig na Aking ibibigay sa kanya ay di kailanman mauuhaw. At ang tubig na ibibigay Ko sa kanya ay magiging balon ng tubig sa kanyang kalooban na magsisilbing bukal ng pinagpalang buhay na walang katapusan.
Sinabi ng babae sa Kanya, "Ginoo, ibigay N'yo po sa akin itong tubig na ito para di nako mauhaw at pumunta pa dito upang mag-igib."
Sinabi Niya sa babae, "Umuwi ka, tawagin mo ang iyong asawa, at bumalik ka pagtapos."
Sumagot ang babae at sinabi, "Wala po akong asawa," Sinabi ni Jesus sa kanya, "Tama ang sinabi mong wala kang asawa
dahil nagkaroon ka na ng limang asawa at ang lalaking kinakasama mo ngayon ay hindi mo asawa. Totoo ang sinabi mo.
Sinabi sa Kanya ng babae, "Ginoo, sa tingin ko'y isa Kayong propeta!
Ang mga ama nami'y sumamba sa bundok na ito pero sinasabi n'yo na ang lugar na dapat sambahan ng mga tao ay sa Jerusalem.
Sinabi ni Jesus sa kanya, "Maniwala ka sa Akin, Ginang, darating ang panahon, di n'yo na sasambahin ang Ama sa bundok na ito o sa Jerusalem.
Sumasamba kayo sa di ninyo kilala; kilala namin ang aming sinasamba dahil ang kaligtasan ay nagmula sa mga Judio.
Ngunit darating ang oras, at ngayon na'yon, na ang mga totoong sumasamba ay sasambahin ang Ama sa espiritu at katotohanan-dahil naghahanap ang Ama ng ganitong paraan ng pagsamba sa Kanya.
Sinabi ng babae sa Kanya, "Alam ko na ang Mesias (ang tinatawag na Kristo) ay darating. Ituturo Niya sa atin ang lahat ng bagay sa Kanyang pagdating."
Sinabi ng babae sa Kanya, "Alam ko na ang Mesias (ang tinatawag na Kristo-Ang hinirang ng Diyos na Hari't Tagapagligtas) ay darating. Ituturo Niya sa atin ang lahat ng bagay sa Kanyang pagdating."
Sinabi ni Jesus sa kanya, "Ako na nagsasalita sa 'yo ang Siya mong tinutukoy."
Sa sandaling iyon ay dumating ang mga alagad Niya at nagtaka nang makita nilang nakikipag-usap Siya sa babaing iyon. Pero walang nagsabi, "Ano po ba ang hinahanap N'yo?" o "Bakit po Kayo nakikipag-usap sa kanya?"
Pagtapos, iniwan ng babae ang kanyang lalagyan ng tubig, pumasok sa lungsod at sinabi sa mga tao doon,
Halikayo, kilalanin n'yo 'tong Lalaking nagsabi sa akin ng lahat ng ginawa Ko! Ito na kaya ang Kristo?
Kaya't lumabas sila sa lungsod at pumunta sa Kanya.
Samantala, nakiusap ang Kanyang mga alagad sa Kanya at sinabi, "Guro, kain na po!"
Ngunit sinabi Niya sa kanila, "May pagkain Akong hindi n'yo alam."
Kaya't nagtanungan ang mga alagad sa isa't isa, "May nagdala ba ng pagkain sa Kanya?"
Sinabi ni Jesus sa kanila, "Ang pagkain Ko'y gawin ang kagustuhan Niya na nagpadala sa Akin at tapusin ang Kanyang trabaho."
Di ba sinasabi n'yo, "Apat na buwan pa bago mag-anihan?" Sinasabi ko sa inyo, tignan n'yo, buksan n'yo ang inyong mga mata at pagmasdan ang mga bukid-hinog na ang mga ito at pwede nang anihin.
Siya na gumagapas ay tumatanggap ng sweldo at nagtitipon ng bunga ng pinagpalang buhay na walang katapusan, upang ang nagtatanim at gumagapas ay magkasamang magdiwang.
Kaya totoo ang kasabihan, 'Iba ang nagtatanim at iba ang gumagapas.'
Pinahayo ko kayo upang gapasin ang hindi n'yo pinagpaguran. Iba ang nagpagod at kayo nama'y nakisali sa kanilang mga pinaghirapan."
Maraming Samaritano sa lungsod na iyon ang nagtiwala at sumunod sa Kanya dahil sa patotoo ng babae, "Sinabi Niya sa akin lahat ng ginawa Ko!"
Kaya nang puntahan Siya ng mga Samaritano, nakiusap silang manatili muna Siya kasama nila, at nanatili nga Siya roon ng dalawang araw.
Dahil sa Kanyang mga salita marami pang taga doon ang nagtiwala at naging tagasunod Niya.
Sinabi nila sa babae, "Ngayon, hindi lang kami naniniwala dahil sa sinabi mo; dahil Siya mismo ay narinig na namin at naunawaan na Siya ang Kristo, ang Tagapagligtas ng buong mundo.
Pagtapos ng dalawang araw ay umalis Siya doon at pumunta sa Galilea.
(Dahil sinabi na ni Jesus na ang isang propeta ay walang karangalang tinatanggap sa kanyang sariling lalawigan.)
Pagdating Niya sa Galilea, masaya Siyang pinaunlakan ng mga taga-Galilea dahil nakita nila ang lahat ng Kanyang ginawa sa Jerusalem sa pista, nagpunta din kasi sila sa pista.
Muli pang nagpunta si Jesus sa Cana ng Galilea kung saan ginawa Niyang katas ng ubas ang tubig. Doo'y may isang opisyal ng gobyerno na ang lalaking anak sa Capernaum ay may karamdaman.
Nang marinig niya ang pagdating ni Jesus sa Galilea mula sa Judea, nagpunta siya sa Kanya at nakiusap na Siya'y bumaba at pagalingin ang kanyang lalaking anak dahil inagaagaw-buhay na ito.
Kaya't sinabi ni Jesus sa kanya, "Malibang makakita kayo ng mga himala at kamangha-manghang gawa hindi kayo magtitiwala at susunod."
Sinabi ng opisyal sa Kanya, "Panginoon, baba na po tayo bago pa mamatay ang anak ko!"
Sinabi sa kanya ni Jesus, "Umuwi ka na. Buhay ang anak mo." At nagtiwala ang taong ito sa salitang sinabi ni Jesus sa kanya at umalis.
Pero habang siya'y pababa na, sinalubong siya ng kanyang mga kasambahay para magbalita at ganito ang sabi, "Buhay na buhay na po ang anak n'yo!"
Kaya't tinanong niya sa kanila kung anong oras nagsimulang gumaling, at ganito ang sabi nila, "Nawala po ang lagnat niya kahapon ng ala-una."
Kaya't natukoy ng ama na iyon nga ang oras na sinabi ni Jesus ang ganito sa kanya, "Buhay ang anak mo." Dahil dito'y lalo pa siyang nagtiwala't sumunod pati na ang kanyang buong pamilya.
Ito ang pangalawang ulit na himalang ginawa ni Jesus dito sa Galilea pagkagaling ng Judea.
