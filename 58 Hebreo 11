Dahil ang pananalig ay ang pagtitiwala sa mga bagay na inaasahan pa lamang - ang katibayan ng mga bagay na di pa nakikita. Heb. 11:1
Dahil dito'y nagkamit ng magagandang patotoo ang mga namuno noon sa iglesia. Heb. 11:2
Sa pamamagitan ng pananalig ay nauunawaan natin na ang buong kalawakan ay binuo sa pamamagitan ng Salita ng Diyos. Dahil ang mga bagay na kitang-kita sa mata ay di ginawa ng mga bagay na nakikita. Heb. 11:3
Dahil sa pananalig, naghandog si Abel sa Diyos ng mas magandang alay kaysa kay Cain, kung saa'y nakamit niya ang patotoo bilang isang matuwid na tao, dahil nagsabi ang Diyos ng magandang bagay tungkol sa kanyang mga handog. At dahil din dito, kahit siya'y patay na ay nagsasalita pa rin. Heb. 11:4
Dahil sa pananalig, si Enoc ay dinala sa kabilang buhay nang di nararanasan ang kamatayan, at di na siya natagpuan dahil kinuha na siya ng Diyos. Bago kasi siya dalhin sa kabilang buhay ay mayroon siyang patotoo na tuwang-tuwa ang Diyos sa kanya. Heb. 11:5
Pero walang makapagbibigay ng tuwa sa Kanya pag walang pananalig. Dahil ang lumalapit sa Diyos ay dapat magtiwalang Siya nga iyon, at Siya'y tagapagbigay ng gantimpala sa mga masugid na naghahanap sa Kanya. Heb. 11:6
Dahil sa pananalig, nang si Noe ay binalaan ng Diyos tungkol sa mga bagay na di pa nakikita ng kanyang mga mata, ay kumilos dala ng banal na takot, at gumawa ng isang daong para sa ikaliligtas ng kanyang pamilya. Kung saan ay hinatulan niyang maparusahan ang mundong makasalanan at siya'y naging tagapagmana ng katuwirang ang basehan ay pananalig. Heb. 11:7
Dahil sa pananalig, sumunod si Abraham nang siya'y tawaging pumunta sa isang lugar na pagkatapos ay tatanggapin niya bilang pamana. At umalis siya nang di lubusang nauunawaan kung saan siya papunta. Heb. 11:8
Dahil sa pananalig, nanirahan siya bilang dayuhan sa lupang pangako na parang nangibang bansa. Tumira sila sa loob ng mga tolda kasama nina Isaac at Jacob na kapwa niya tagapagmana sa pangakong iyon. Heb. 11:9
Dahil ang hanap niya'y isang lungsod na mayroong mga pundasyon, kung saan ang arkitekto at tagagawa ay ang Diyos. Heb. 11:10
Dahil sa pananalig, si Sara din ay tumanggap ng kakayahang magdalang-tao, at nagsilang ng anak kung kailang lumipas na ang panahon ng kanyang kalakasan, dahil sa palagay niya ay mapagkakatiwalaan ang Nangako. Heb. 11:11
Kaya naman mula sa isang taong halos handa nang mamatay ay isinilang ang mga taong sindami ng mga bituwin sa langit, at tulad ng buhangin sa tabing-dagat na di mabilang. Heb. 11:12
Lahat sila'y namatay habang nananalig sa mga pinangako, kahit di nila ito natanggap. Pero nakita nila ang mga ito sa malayo palang, nagtiwala at tinanggap ang katotohanan ng mga ito, at sila'y aminadong mga dayo lang sila at mga biyahero sa mundong ibabaw. Heb. 11:13
Dahil ang mga nagsasabi ng ganitong mga bagay ay halatang naghahanap ng sarili nilang bansa. Heb. 11:14
At sigurado, kung ang kanilang iniisip ay ang pinanggalingan nila, mayroon pa sana silang pagkakataong bumalik doon. Heb. 11:15
Pero sa pagkakataong ito, ang hangad nila ay yung mas maganda, yung makalangit. Kaya't hindi ikinahihiya ng Diyos na tawagin Siyang Diyos nila, dahil ipinaghanda na Niya ang mga ito ng isang lungsod na para lang sa kanila. Heb. 11:16
Dahil sa pananalig, hinandog ni Abraham si Isaac nang subukin siya. At ang nakatanggap ng mga pangako ay nag-alay sa kanyang kaisa-isang anak, Heb. 11:17
kung saan ibinigay ang salitang ito, "Dahil mula kay Isaac tatawagin at papangalanan ang iyong binhi." Heb. 11:18
Sigurado siya, base sa kanyang karanasan, na kayang buhayin ng Diyos ang mga patay at (sa salitang matalinghaga) siya nga'y ibinalik sa kanya. Heb. 11:19
Dahil sa pananalig, naggawad ng pagpapala si Isaac kina Jacob at Esau patungkol sa mga bagay na darating. Heb. 11:20
Dahil sa pananalig si Jacob, nang malapit na siyang mamatay, ay naggawad ng pagpapala sa parehas na anak na lalake ni Jose at sumamba habang nakatukod siya sa tuktok ng kanyang tungkod. Heb. 11:21
Dahil sa pananalig si Jose, nang siya'y mamamatay na, ay binanggit ang pag-alis ng mga anak ni Israel doon, at naghabilin tungkol sa kanyang mga buto. Heb. 11:22
Dahil sa pananalig si Moises, nang siya'y maisilang, ay itinago ng kanyang mga magulang sa loob ng tatlong buwan, dahil nakita nila na isa siyang magandang bata, at di sila natakot sa utos ng hari. Heb. 11:23
Dahil sa pananalig si Moises, nang siya'y malaki na ay tumanggi na matawag siyang lalaking anak, ng babaing anak ni Faraon. Heb. 11:24
At mas pinili pang magdanas ng hirap kasama ng bayan ng Diyos, kaysa sa panandaliang saya na dulot ng kasalanan. Heb. 11:25
Inari niyang mas dakilang yaman ang mapahiya alang-alang kay Kristo kaysa tamasahin ang mga kayamanan sa Ehipto, dahil nakatuon siya sa gantipalang darating. Heb. 11:26
Dahil sa pananalig ay iniwan niya ang Ehipto nang di natatakot sa galit ng hari. Nagpakatatag siya dahil nakikita niya ang di nakikitang [Diyos]. Heb. 11:27
Dahil sa pananalig ay tinupad niya ang Paskwa, at ang pagwiwisik ng dugo, para yung [anghel na] pumapatay ng mga panganay na anak ay di sila galawin. Heb. 11:28
Dahil sa pananalig ay tumawid sila sa gitna ng Pulang Dagat na parang naglakad sa tuyong lupa. Pero nang sinubukan itong gawin ng mga taga-Ehipto, nalunod sila. Heb. 11:29
Dahil sa pananalig, ang mga pader ng Jerico ay gumuho pagkatapos silang mapalibutan ng pitong araw. Heb. 11:30
Dahil sa pananalig, ang hostes na si Rahab ay hindi napahamak kasama ng ibang hindi sumangayon, nang patuluyin niya ng maayos sa kanyang tahanan ang mga espiya. Heb. 11:31
At gaano pa karami ang pwede kong banggitin? Dahil sa kakulangan sa oras, di ko kayang ikuwento pa ang tungkol kina Gideon, Barak, Samson, Jeptah, gayun din si David, si Samuel, at ang mga propeta, Heb. 11:32
na sa pamamagitan ng pananalig ay sumakop ng iba't ibang kaharian, gumawa ng mga bagay na matuwid, nagkamit ng mga pangako; nagpatikom sa bibig ng mga leon, Heb. 11:33
pumatay sa malalakas na apoy, tumakas sa tiyak na kamatayan; mula sa pagiging mahina ay naging malakas; naging magiting sa labanan at pinatakbo ang puwersa ng mga dayuhan. Heb. 11:34
Tinanggap muli ng mga kababaihan ang kanilang mga patay na muling nabuhay. Ang iba'y pinahirapan, pero di hinangad ang paglaya para matanggap nila ang mas magandang pagkabuhay na muli. Heb. 11:35
At ang iba nama'y nakaranas ng pang-iinsulto at panghahagupit, oo ang iba pa nga ay pagkagapos at pagkabilanggo. Heb. 11:36
Pinagbabato sila; nilagari sa gitna ang katawan, tinukso, pinatay sila sa pamamagitan ng patalim. Nagsikalat sila na nakasuot ng balahibo ng mga tupa at mga kambing. Sa kabila ng pagkawala ng lahat sa buhay, sila'y inaabuso't pinahihirapan pa. Heb. 11:37
Ang mundong ito ay hindi karapat-dapat para sa mga katulad kanila. Nagsikalat sila sa mga liblib na lugar, sa mga kabundukan, sa mga lungga at mga kuweba, saan mang lupalop ng daigdig. Heb. 11:38
At lahat sila na nagkamit ng magagandang patotoo sa pamamagitan ng pananalig ay di nakamit ang ipinangako, Heb. 11:39
dahil naglaan na ang Diyos ng mas magandang bagay para sa atin, na hindi magaganap kung wala tayo. Heb. 11:40
