Sa ika-15 taon ng paghahari ni Cesar Tiberio, si Pontio Pilato ang gobernador ng Judea, at si Herodes naman ang gobernador ng Galilea, ang kapatid niyang si Felipe ang gobernador sa Iturea at sa rehiyon ng Traconite, at si Lysanias ang gobernador sa Abilinia,
Si Annas at Caiafas noon ang mga pangulo ng kaparian, nang ang Salita ng Diyos ay dumating kay Juan na anak ni Zacarias sa ilang.
Pumunta siya sa lahat ng lalawigang pumapalibot sa Jordan, at nangaral ng mensahe tungkol sa paglulubog sa tubig bilang tanda ng pagtalikod sa kasalanan at pagbabalik loob sa Diyos para sa kapatawaran ng mga kasalanan.
Ayon sa nasusulat sa aklat ng mga salita ni propeta Isaias, sinasabi, "Ang tinig ng isang sumisigaw sa ilang, 'Ihanda ninyo ang daraanan ng Panginoon, gawin ninyong tuwid ang Kanyang lalakaran.
Bawat lambak ay mapupuno, bawat bundok at burol ay ibababa, ang baluktot ay gagawing tuwid, ang lubak-lubak na kalsada ay gagawing patag,
at lahat ng tao ay makikita ang Diyos na nagliligtas.'"
Sinabi niya sa makapal na taong lumapit sa kanya para magpalubog sa tubig, "O, henerasyon ng mga ahas! Sino'ng nagbabala sa inyo na tumakbo mula sa poot na darating?
Dapat kayong magbunga ng mga gawang nagpapakita na iniiwan n'yo na ang kasalanan at nagbabalik-loob na kayo sa Diyos, at huwag n'yo lang sabihin na 'Ama namin si Abraham.' Dahil sasabihin ko sa inyo na kaya ng Diyos magpalaki ng mga anak ni Abraham mula sa mga batong ito!
Ngayon nga ay itinabi na ang palakol sa ugat ng mga punongkahoy. Bawat puno na hindi namumunga ng mabuti ay pinuputol at hinahagis sa apoy.
Tinanong siya ng mga tao at sinabi, "Ano po ang aming gagawin?"
Sumagot siya at sinabi sa kanila, "Magbahagi sa kanya na walang damit ang may dalawang damit, at ganito rin ang gawin nang sinumang may pagkain.
May mga kolektor ng buwis na dumating para magpalubog sa tubig at sinabi nila sa kanya, "Guro, ano po'ng gagawin namin?"
Sinabi niya sa kanila, "Huwag kayong mangolekta ng higit pa sa nararapat."
Nagtanong din sa kanya ang mga pulis at mga sundalo ng ganito, "At ano naman po ang gagawin namin?" Sinabi niya sa kanila, "Huwag kayong mananakot o gagawa ng karahasan sa sinuman, o mag-akusa ng di totoo sa sinuman. Makuntento kayo sa inyong mga sahod."
Habang inaasahan na ng mga tao at tinatanong sa kanilang mga puso kung si Juan na nga ang Kristo o hindi,
Sumagot si Juan at sinabi sa kanilang lahat, "Inilulubog ko nga kayo gamit ang tubig, pero may darating na mas makapangyarihan sa akin, ni hindi ako karapatdapat magtanggal sa buhol ng sintas ng Kanyang sandalyas. Ilulubog Niya kayo sa Banal na Espiritu at sa apoy.
Hawak Niya ang kalaykay at susuyurin Niya nang mabuti ang giikan. Pagkatapos ay titipunin ang trigo sa Kanyang imbakan, pero ang mga ipa'y susunugin sa apoy na di namamatay."
At marami pa siyang mga bagay na pinangaral sa kanila na nagpatatag ng kanilang pananampalataya.
Pero nang pinagsabihan niya si Herodes na gobernador dahil kay Herodias na asawa ng kapatid niyang si Felipe, at sa lahat ng mga kasamaan na nagawa ni Herodes,
binilanggo niya si Juan. Karagdagan pa ito sa lahat ng kanyang mga kasamaang nagawa.
At nang ang lahat ng mga tao ay nagpapalubog sa tubig, dumating ang panahon na si Jesus din ay inilubog sa tubig. Habang nananalangin, nagbukas ang langit,
bumaba sa Kanya ang Banal na Espiritu sa anyo at katawang gaya ng isang kalapati, at may tinig mula sa langit ang nagsalita, "Ikaw ang Aking minamahal na Anak na Siyang lubos na nagpapasaya sa Akin."
At si Jesus ay kakatungtong palang ng edad na 30, na naturingang lalaking anak ni Jose, na lalaking anak ni Heli,
na lalaking anak ni Matat, na lalaking anak ni Levi, na lalaking anak ni Melkai, na lalaking anak ni Jana, na lalaking anak ni Jose,
na lalaking anak ni Matatias, na lalaking anak ni Amos, na lalaking anak ni Nahum, na lalaking anak ni Esli, na lalaking anak ni Nagai,
na lalaking anak ni Ma-at, na lalaking anak ni Matatias, na lalaking anak ni Shimei, na lalaking anak ni Jose, na lalaking anak ni Juda,
na lalaking anak ni Johanan, na lalaking anak ni Resa, na lalaking anak ni Zorobabel, na lalaking anak ni Salatiel, na lalaking anak ni Neri,
na lalaking anak ni Melkai, na lalaking anak ni Adi, na lalaking anak ni Kosam, na lalaking anak ni Elmodam, na lalaking anak ni Er,
na lalaking anak ni Jose, na lalaking anak ni Eliezer, na lalaking anak ni Jorim, na lalaking anak ni Matat, na lalaking anak ni Levi,
na lalaking anak ni Simeon, na lalaking anak ni Juda, na lalaking anak ni Jose, na lalaking anak ni Jonan, na lalaking anak ni Eliakim,
na lalaking anak ni Melea, na lalaking anak ni Menan, na lalaking anak ni Matata, na lalaking anak ni Nathan, na lalaking anak ni David,
na lalaking anak ni Jesse, na lalaking anak ni Obed, na lalaking anak ni Boaz, na lalaking anak ni Salmon, na lalaking anak ni Naason,
na lalaking anak ni Aminadab, na lalaking anak ni Aram, na lalaking anak ni Esrom, na lalaking anak ni Fares, na lalaking anak ni Juda,
na lalaking anak ni Jacob, na lalaking anak ni Isaac, na lalaking anak ni Abraham, na lalaking anak ni Terah, na lalaking anak ni Nahor,
na lalaking anak ni Serug, na lalaking anak ni Reu, na lalaking anak ni Peleg, na lalaking anak ni Heber, na lalaking anak ni Shelah,
na lalaking anak ni Cainan, na lalaking anak ni Arfaxad, na lalaking anak ni Shem, na lalaking anak ni Noah, na lalaking anak ni Lamek,
na lalaking anak ni Metusela, na lalaking anak ni Enoc, na lalaking anak ni Jared, na lalaking anak ni Mahalalel, na lalaking anak ni Kenan,
na lalaking anak ni Enos, na lalaking anak ni Seth, na lalaking anak ni Adan, na lalaking anak ng Diyos.
