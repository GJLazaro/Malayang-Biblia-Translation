Sa umpisa pa lang nandito na ang Salita. At ang Salita ay kasama na ng Diyos noon pa man, at noon pa ma'y Diyos na ang Salitang iyon.
Kasama na Niya ang Diyos sa umpisa pa lang.
Nagkaroon ng lahat ng bagay sa pamamagitan Niya; at walang bagay na nagawa ang magagawa kung wala Siya.
Nasa Kanya ang buhay na pinagpala at itong buhay na pinagpala ang nagsilbing liwanag ng sangkatauhan.
At ang liwanag na ito ay nagniningning sa gitna ng dilim ngunit hindi ito naiintindihan ng kadiliman.
May isang tao ang pinadala ng Diyos, ang pangalan niya'y Juan.
Dumating siya para maging saksi, at para magpatotoo patungkol sa Liwanag na ito, upang sa pamamagitan niya'y ang lahat ay makakilala at magtiwala rito.
Hindi siya ang Liwanag na iyon; kundi siya'y pinadala para magbigay testimoniya tungkol sa Liwanag na iyon.
Iyon ang tunay na Liwanag na nagbibigay liwanag sa bawat taong dumarating sa daigdig na ito.
Nasa daigdig na Siya noon pa man, pero kahit na ginawa ang daigdig sa pamamagitan Niya, hindi Siya nakilala ng lahat.
Pumunta Siya sa Kanyang sariling bayan, ngunit hindi nila Siya tinanggap.
Ngunit lahat silang tumanggap sa Kanya ay pinagkalooban Niya ng kapangyarihang maging mga anak ng Diyos - sila iyon na sumampalataya sa Kanyang pangalan,
Na ang kapanganakan ay di nagmula sa dugo, o mula sa pagnanasa ng laman, o mula sa kagustuhan ng tao, kundi mula sa Diyos.
At ang Salita ay dumating sa anyong tao at nanirahan kasama namin. Nakita rin namin ang kaluwalhatian Niya, kaluwalhatian tulad ng kaisa-isang Anak na malapit sa Ama, punong-puno ng kagandahang loob at katotohanan.
Nagpatotoo si Juan patungkol sa Kanya at pasigaw pang sinabi, "Siya ang tinutukoy ko nang sabihin ko, 'Ang darating na kasunod ko ay higit sa akin dahil Siya ay nauna sa akin.'"
At tumanggap kaming lahat ng mga bagay na pumupuno sa Kanya. At dahil sa biyayang natanggap, dumating ang marami pang biyaya.
Sapagkat ang Kautusan ng Diyos ay ibinigay sa pamamagitan ni Moises; ngunit naparito ang kagandahang-loob at ang katotohanan sa pamamagitan ni Jesu-Kristo. 
Kailanma'y wala pang nakakita ng mukhaan sa Diyos Ama, ngunit ang kaisa-isang Anak na nakahilig sa dibdib ng Ama ang nagpakilala sa Kanya.
At ito ang testimoniya ni Juan nang magpadala ang mga Judio ng mga pari at mga Levita mula sa Jerusalem para tanungin siya ng ganito, "Ikaw, sino ka?"
Pero inamin niya at hindi niya pinagkaila, kundi talagang inamin ito, "Hindi ako ang Kristo."
At tinanong nila sa kanya, "Kung ganoon, Sino ka? Ikaw ba si Elias?" At sumagot siya, "Hindi ako iyon." Tanong pa nila, "Ikaw ba Ang Propeta?" At sinagot niya, "Hindi."
Bandang huli ay sinabi nila sa kanya, "Sino ka ba talaga? Para naman may maisasagot kami sa mga nagpadala sa amin. Anong masasabi mo tungkol sa iyong sarili?"
Sumagot siya gamit ang mga salita ni propeta Isaias, "Ako ang tinig ng isang taong sumisigaw sa ilang, 'Ayusin nyo ang daraanan ng Panginoon!'"
At ang mga pinadala ay galing sa mga Pariseo.
Kaya't tinanong nila Siya at sinabi sa Kanya, "Pero bakit ka naglulubog sa tubig kung hindi naman pala ikaw ang Kristo, o si Elias, o Ang Propeta?"
Sumagot si Juan sa kanila at sinabi, "Naglulubog nga ako gamit ang tubig, ngunit sa inyong kalagitnaa'y may Isang nakatayong hindi n'yo kilala.
Ang kasunod ko - Siya ang parating na mas dakila kaysa sa akin. Ni hindi ako karapat-dapat na magkalag sa sintas ng Kanyang sandalyas.
Nangyari ang mga bagay na ito sa Betabara sa kabilang dako ng Jordan kung saan naglulubog sa tubig si Juan.
Sumunod na araw nakita ni Juan si Jesus na papalapit sa kanya. At sinabi niya sa mga tao, "Tignan n'yo, ang Kordero ng Diyos na nag-aalis ng kasalanan ng lahat ng tao!
Siya ang tinutukoy ko nang sabihin ko, 'Pagkatapos ko'y may parating na isang lalake na mas dakila sa akin, dahil Siya'y naunang dumating bago pa sa akin.'
At hindi ko Siya lubos na nakikilala, pero ang dahilan kaya ako pumaritong naglulubog sa tubig na ito ay para maihayag Siya sa Israel.
At sinabi ni Juan ang ganitong testimoniya, "Nakita ko ang Espiritu na bumababa mula sa langit na animo'y kalapati at ito'y nanirahan sa Kanya.
At hindi ko Siya lubusang kilala, pero sinabi mismo ng nagpadala sa aking maglubog sa tubig, 'Ang Siyang makita mong dapuan at panahanan ng Espiritu, ay Siya ding maglulubog gamit ang Banal na Espiritu.'
Nakita ko ito at ako'y saksi na Siya nga ang Anak ng Diyos."
Kinabukasan, nandoon uli si Juan kasama ang dalawa niyang alagad;
at nang makita si Jesus na naglalakad, sinabi niya sa kanila, "Tignan n'yo, ang Kordero ng Diyos!"
Nang marinig ng dalawang alagad niya ang kanyang sinabi, sumunod sila kay Jesus.
Kaya't nilingon sila ni Jesus nang makitang  sumusunod sila at sinabi, "Ano ang sadya n'yo? "Sagot nila sa Kanya, "Rabbi" (sa ating wika, ang ibig sabihi'y Guro), "saan po kayo nakatira?"
"Halikayo, para malaman n'yo," sagot Niya sa kanila. Sila nga ay sumunod sa Kanya at nalaman nila kung saan Siya nakatira at doon sila namalagi kasama Niya nang araw na iyon. Mag a-alas kwatro na kasi ng hapon nang oras na iyon.
Si Andres na kapatid ni Simon Pedro ang isa sa dalawang nakarinig ng malapitan sa sinabi ni Juan at sumunod sa Kanya.
Inuna niyang hanapin ang kanyang kapatid na si Simon at sinabi sa kanya, "Natagpuan na namin ang Mesias!" Ibig sabihin sa ating wika, 'Kristo'.
At siya'y dinala niya kay Jesus. Tiningnan siya ni Jesus at sinabi, "Ikaw si Simon anak ni Jona. Tatawagin kang Cefas" (sa ating wika , ang ibig sabihin ay 'bato')
Sumunod na araw, nagpasya si Jesus na pumunta sa Galilea. Nang makita Niya si Felipe ay sinabi Niya dito, "Sumunod ka sa akin."
Si Felipe, gaya ni Andres at Pedro, ay taga lungsod ng Bethsaida.
Natagpuan ni Felipe si Nataniel at sinabi sa kanya, "Natagpuan namin Siya na isinulat ni Moises sa Kautusan at ng mga propeta - si Jesus na taga Nazaret, anak ni Jose."
At sinabi ni Nataniel sa kanya, "Mayroon bang mabuting bagay na pwedeng manggaling sa Nazaret?" Sagot ni Felipe sa kanya, "Halika, at tignan mo."
Nakita ni Jesus si Nataniel na palapit sa Kanya at nagsalita tungkol dito, "Tignan n'yo, ito ang totoong Israelita, isang taong walang bahid ng pandaraya!"
"Paano po Ninyo ako nakilala?" tanong ni Nataniel sa Kanya. "Nakita kita habang asa ilalim ka pa ng puno ng igos bago ka tawagin ni Felipe," tugon ni Jesus sa kanya.
Sumagot si Nataniel at sinabi sa Kanya, "Guro, Kayo po ang Anak ng Diyos; Kayo po ang Hari ng Israel."
Sumagot si Jesus at sinabi sa kanya. "Nananalig ka ba dahil sinabi ko sa 'yong nakita kita sa ilalim ng puno ng igos? Makakakita ka pa ng mga bagay na mas matitindi kaysa rito."
At sinabi pa Niya dito, "Sasabihin ko sa'yo ang totoo, mula ngayon makikita n'yo ang langit na nakabukas at ang mga anghel ng Diyos na manhik-manaog sa Anak ng Tao."
